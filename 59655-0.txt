Project Gutenberg's La Principessa Belgiojoso, by Raffaello Barbiera

This eBook is for the use of anyone anywhere in the United States and
most other parts of the world at no cost and with almost no restrictions
whatsoever.  You may copy it, give it away or re-use it under the terms
of the Project Gutenberg License included with this eBook or online at
www.gutenberg.org.  If you are not located in the United States, you'll
have to check the laws of the country where you are located before using
this ebook.



Title: La Principessa Belgiojoso
       Da memorie mondane inedite o rare e da archivii segreti di Stato

Author: Raffaello Barbiera

Release Date: June 2, 2019 [EBook #59655]

Language: Italian

Character set encoding: UTF-8

*** START OF THIS PROJECT GUTENBERG EBOOK LA PRINCIPESSA BELGIOJOSO ***




Produced by Barbara Magni and the Online Distributed
Proofreading Team at http://www.pgdp.net (This file was
produced from images made available by the HathiTrust
Digital Library)






   [Illustrazione: Principessa CRISTINA BELGIOJOSO TRIVULZIO (dal
   ritratto dipinto da _Enrico Lehmann_ a Parigi, ora conservato
   presso il Marchese Franco Dal Pozzo a Belgirate sul Lago
   Maggiore).]


                           RAFFAELLO BARBIERA


                       La Principessa Belgiojoso


                   DA MEMORIE MONDANE INEDITE O RARE
                     E DA ARCHIVII SEGRETI DI STATO

                       _Nuova edizione riveduta,
            con appendice di documenti inediti, e ritratti._



                                 MILANO
                        FRATELLI TREVES, EDITORI

                           =Ottavo migliaio.=




                         PROPRIETÀ LETTERARIA.

     _I diritti di riproduzione e di traduzione sono riservati per
      tutti i paesi, compresi la Svezia, la Norvegia e l'Olanda._

                      Milano — Tip. Treves — 1922.




PREFAZIONE.


_La principessa Cristina Belgiojoso, nata dalla stirpe dei Trivulzio,
morì nella sua Milano il 1871. Morì dopo le sciagure della Francia,
dove un giorno, profuga e cospiratrice, aveva ella, discendente dal
famoso maresciallo di Francia, potuto emergere in un tempo nel quale
si adoravano, più di adesso, le ricchezze, le alte posizioni sociali,
l'influenza, «le succès». Morì quasi inosservata, senza curarsi della
gloria, questo sole degli estinti; morì in silenzio, ella che aveva
riempito mezzo mondo de' suoi coraggiosi conati patriotici, delle sue
multiformi vicende romanzesche, delle sue idee e opere filantropiche,
delle sue stranezze e pompe fantastiche, de' suoi incanti. Appena
qualche giornale fe' allora cenno, magro cenno, della sua vita e della
sua morte. E dopo, per anni e anni, silenzio; silenzio che mi pareva
ingiusto, perchè, sopra tutto, la gentildonna milanese «dai grandi
occhi fatali», come avrebbe detto Ugo Foscolo, aveva amata la patria, e
operato per la liberazione della patria, quando molti non vi pensavano
ancora._

_E mi provai a descriverne la vita. Le difficoltà erano moltissime e
dure; alcune neppur sospettabili dalla critica che si pasce di soli
libri. Era un labirinto quella vita, che non era mai stata narrata.
Eppure mi condussi a pubblicare nel 1902 un volume, ch'ebbe in breve
più ristampe e che adesso, ridomandato dai lettori, ritorna alla luce
in una nuova edizione riveduta e corretta in più punti, specialmente
per la scoperta di qualche nuovo documento. Fin dai primi miei
tentativi biografici, oltre l'esame in Archivii di Stato, ottenni molte
preziose informazioni e tesori di comunicazioni epistolari da elette
persone congiunte o amiche della principessa Belgiojoso e mie: questo
libro ne reca le doverose testimonianze._

_La imperiosa patrizia, che indifferente violava ogni regola comune, si
attirò per questo inimicizie, ch'ella disprezzava; e anche all'apparir
del mio libro (cosa strana, dopo tanti anni!), le ostilità, certe
ostilità, non tutte femminili, ripullularono al punto da mettere
persino in dubbio il patriotismo della magnanima cospiratrice. Ma
nuovi documenti, e precisamente quelli degli Archivii imperiali di
Vienna, citati in questa nuova edizione, dimostrano che in quell'anima
pur mutevole in alcune cose, il sentimento della patria mai mutò, mai
disparve. Le mie affermazioni, smentite da qualche critico, ricevono
qui conferma irrefragabile nientemeno che dalla penna del Metternich;
il quale, anco come impenitente signore galante, conosceva le donne,
e perciò seppe scoprire le astute arti della cospiratrice lombarda.
Non ostante incredibili stranezze dovute alla tempra morbosa, Cristina
Belgiojoso merita rispetto e, in più atti della tempestosa sua vita,
ammirazione. Dico atti, opere praticate, specie di alta carità e di
previdenza; opere di spirito tutto moderno, non opere scritte. Un esame
più minuzioso della tumultuaria produzione letteraria della principessa
ci trascinerebbe a un nuovo volume, e molto fastidioso; e a qual pro?
Si pensi che una principessa Belgiojoso, nella febbrile vita a Parigi,
non avrebbe avuto nemmeno il tempo per comporre (almeno lei sola) opere
così voluminose come quelle che ella pubblicò nientemeno che sul Vico
e sulla formazione del dogma cattolico, e di cui discorro. Scrisse
sì, e molto: la dissero anche affetta da grafomania, (e tanti altri
forse no?); ma ella voleva diffondere i proprii convincimenti. Intorno
al 1842, il Balzac, che si vantava d'avere «ses grandes et petites
entrées» presso la principessa a Parigi, si divertiva a canzonarla e
a denigrarla, scrivendo alla sua M.me Hanska ch'ella era «une belle
Impéria, mais horriblement bas-bleu. Avant-hier, elle a quitté son
cabinet pour me recevoir: elle est venue avec des taches d'encre à
sa robe de chambre».[1] Altri talora scrivevano sotto l'ispirazione
e per commissione di lei e per lei; altri della svariata folla,
della quale ella si attorniò a Parigi e che tento di descrivere in
questo libro sulle memorie del tempo. Ma ella pensò molto: fu una
pensatrice. Victor Cousin ebbe ragione di chiamarla: _Foemina sexu,
ingenio vir_. Definizione più esatta dell'altra, coniata a Parigi dal
cognome maritale Belgiojoso: «Belle et joyeuse». Gaspare Finali, in una
lettera a un amico, la delineò nitidamente in tre parole: «stranamente
magnanima signora»._

_Sembrerebbe vanità se dicessi che, dopo la mia pubblicazione sulla
Belgiojoso, il nome della patriotica signora ritornò alquanto popolare.
Nel 1906, un compilatore americano pubblicò tutto un volume, che fece
poi tradurre in francese, sulla principessa «rivoluzionaria» servendosi
a larghe mani dell'opera mia; facil costume questo, proprio di certe
penne americane e inglesi, che un critico biasimò di recente in un
grande giornale di Milano. Inutile accennare a biografie minori citate
a titolo di lode da qualche illustre, ma compilate passo passo sul
mio libro allegramente saccheggiato; superfluo accennare a numerosi
articoli di riviste e di giornali italiani, francesi, inglesi,
tedeschi, americani. Qualche altra cosa si potrà dire (quando si
potrà?) sulla donna singolarissima, che deve essere giudicata soltanto
in rapporto a' tempi suoi. Ella era una multanime, una natura svariata,
ricca: e tali nature hanno misteri e continue sorprese._

_Il «lirismo» di qualche parte del mio libro documentato non è altro
che un'eco dell'epoca che tentai d'evocare, epoca tutta vibrante
di poesia vissuta. Le note e i gesti melodrammatici abbondavano in
quell'epoca: l'esaltazione era sorella dei grandi fatti. Oggi, siamo
più positivi; ma dobbiamo per questo essiccare fiori smaglianti,
spegnere fiamme votive, confinare anime appassionate e ferventi nel
gelo d'una formula notarile? La principessa Belgiojoso non scrisse
mai un verso, ma non poca poesia, talvolta bizzarra, persino comica,
talvolta grandiosa, travolgeva o esaltava il suo spirito. Nel 1848,
meravigliosi atti eroici prepararono l'anima della nova Italia;
ma l'elemento melodrammatico vi divampava sovente; parve, e fu, in
quell'anno, eroina melodrammatica la principessa Belgiojoso, che si
pose al comando d'un battaglione da lei allestito: ricordava forse
il canto d'Odabella nell'_Attila_ del Verdi, rappresentato due anni
prima:_

    Ma noi, noi donne italiche — Cinte di ferro il seno
    Sul fulgido terreno — Sempre vedrai pugnar.

_La biografia e la storia devono ritrarre, se è possibile, almeno
qualche cosa, delle persone, del tempo, delle vicende che narrano._

  Milano, ottobre 1913.

                                                  RAFFAELLO BARBIERA.




LA PRINCIPESSA BELGIOJOSO




I.

In casa Trivulzio e in casa Visconti d'Aragona.

  I primi anni di _Cristina Trivulzio_. — Aristocrazia e democrazia
  all'alba del secolo XIX. — Alla Corte napoleonica di Milano. —
  Il visconte di Chateaubriand a Milano. — Il processo del marchese
  _Visconti d'Aragona_ come carbonaro. — Enrico Heine nel teatro alla
  Scala.


A Milano, nel palazzo dei Trivulzio, nacque nel mattino del 28 giugno
1808 una bambina, destinata a riempire un giorno l'Italia e Parigi
del suo nome. Il palazzo è austero. Nell'atrio, a destra, giace una
tomba. Colla facciata a linee semplici e rigide, l'edificio guarda
sopra la piccola piazza di Sant'Alessandro, dove sorge la chiesa
barocca: e nello stesso giorno della nascita, là, in un'angusta, oscura
cappelletta di quella chiesa, la neonata ricevette il battesimo.
Le furono imposti dodici nomi: Maria, _Cristina_, Beatrice, Teresa,
Barbara, Leopolda, Clotilde, Melchiora, Camilla, Giulia, Margherita,
Laura: ma solo il secondo nome prevalse: fu chiamata sempre col
secondo.

Tanto lusso di nomi rispondeva alle tradizioni spagnuole, che, non
ostante mezzo secolo di dominio austriaco e le violente sovversioni
della Repubblica Cisalpina, perduravano in parecchie famiglie
dell'aristocrazia lombarda.

Nelle vene di quella bambina scorreva inclito sangue. Discendeva ella
dalla principesca famiglia dei Trivulzi, fondata nel secolo duodecimo,
e che avea dato alla storia il fulmineo Gian Giacomo Trivulzio,
maresciallo di Francia, conquistatore e crudel governatore di Milano
per re Luigi XII.

_Mens unica_ sta scritto sullo stemma dai tre volti dei Trivulzio;
motto superbo che quel superbo guerriero non meritava.

La piccola Cristina nacque tre anni dopo l'incoronazione di Napoleone I
nel Duomo; nacque in mezzo ai fugaci bagliori del primo Regno italico,
ella che dovea sorgere così accesa sostenitrice del secondo Regno.

Suo padre era il giovane erudito marchese Gerolamo Trivulzio, nominato
da Napoleone cavaliere della Corona Ferrea e ciambellano di Eugenio
Beauharnais, vicerè d'Italia. Sua madre era donna Vittoria Gherardini,
dama d'onore della virtuosa, soave viceregina Amalia Augusta di
Baviera, lodata da Ugo Foscolo nelle _Grazie_.

Padrino della neonata fu un altro cavaliere di quella Corona Ferrea, a
cui tanto teneva Napoleone: e fu un altro Trivulzio: don Giacomo.

Il curato di Sant'Alessandro, Antonio Orombelli, subito dopo d'aver
battezzata la figlia d'una delle più eccelse famiglie, immergeva,
secondo il rito ambrosiano, nell'acqua lustrale il capo d'una bambina
del popolo. Così, fin dai primi momenti della vita, colei che doveva
pensare con tanto fuoco alla rigenerazione del popolo italiano, si
trovava in contatto col popolo.

In casa Trivulzio, il sentimento dell'antica nobiltà durava profondo.
Rimase lungo tempo famosa pe' suoi sensi accanitamente aristocratici
una Trivulzio, donna Margherita, vissuta fino ai primi del secolo XIX,
zia di questa bambina. Al curato di Sant'Alessandro, che per temperare
l'orgoglio di lei con uno spruzzo d'umiltà cristiana le andava dicendo:
— Signora marchesa, infine siamo tutti vermi! — ella con uno scatto
rispondeva:

— Sì, sono un verme, ma Trivulzio!

Questa patrizia volle rimaner nubile per non contaminare lo splendore
del sangue. Nessun nobile, secondo lei, poteva competere coi
discendenti del maresciallo, il quale dormiva il sonno eterno nei
sepolcri di San Nazaro sotto la bell'epigrafe: _Qui numquam quievit
quiescit_. Di mezzana statura, d'aspetto accigliato, donna Margherita
si facea trascinare per le vie di Milano nella “bastardella„, il
veicolo di quel tempo, in uso presso i ricchi. I domestici doveano
stare in piedi, quasi arrampicati, dietro il veicolo; ma della
interminabile passeggiata della nobile fiera padrona si consolavano,
filosoficamente mangiucchiando castagne. Le accentuate sopracciglia,
color del tabacco, di donna Margherita eran note a tutta Milano. Un
gran poeta meneghino, Carlo Porta, prese da lei il tipo di donna Fabia
Fabron de Fabrian, la vecchia dama della _Preghiera_, comica pittura
di quel tempo in cui le albagie nobilesche tentavano di lottare contro
le beffe giacobine?... No; ma il tipo era identico. Donna Fabia così
ringrazia il buon Gesù:

    Mio caro e buon Gesù, che per decreto
    Dell'infallibil vostra volontà
    M'avete fatta nascere nel ceto
    Distinto della prima nobiltà,
    Mentre poteva, a un minim cenno vostro,
    Nascer plebea, un verme vile, un mostro,

    Io vi ringrazio che d'un sì gran bene
    Abbiev ricolma l'umil mia persona....

Tale linguaggio parlava donna Fabia del Porta: lo stesso linguaggio
spropositato di donna Quinzia, in una commedia milanese di Carlo Maria
Maggi, vissuto un secolo prima.

V'erano bensì alcuni nobili, i quali per ingraziarsi i democratici
spadroneggianti sprezzavano, o fingevano di sprezzare, le corone avite;
ma quanti altri le tenevan più care, più strette nel loro pugno! Un
conte Gaetano Porro (ch'ebbe fine infelice) guidò nei torbidi giorni
della Repubblica Cisalpina una turba di furibondi a far saltare sotto i
colpi dei martelli i fregi gentilizii delle tombe nella chiesa di San
Marco. Altri nobili, invece, la pensavano al pari del conte Vittorio
Alfieri, che nelle _Satire_ tuonava:

    Vano è il vanto degli avi. In zero il nulla
      Torni; e sia grande chi alte cose ha fatte,
      Non chi succhiò gli ozj arroganti in culla.
    Ma, se prod'uom, di prodi figlio, intatte
      Le avite glorie, anzi accresciute manda
      Ai figli suoi; questo è splendor che abbatte
    L'oscuro vulgo, e tacito comanda
      Ch'altri dia loco al doppio merto, e ceda....

Giuseppe Parini, troppo ammirato forse come uomo, mai abbastanza
ammirato qual poeta, deride “nel lungo amaro carme„ il “giovin signore„
— ma nella Milano del Parini, quali patrizii d'ingegno alto e d'idee
moderne fiorivano! Bastino i Verri e Cesare Beccaria.

Parte della nobiltà lombarda si gettò ben presto alle cospirazioni
per il trionfo di idee liberali che doveano scemare, almeno, se non
distruggere, il suo secolare prestigio. E così avvenne di parte dei
patrizii piemontesi, e d'altre regioni d'Italia; onde il principe
di Metternich, l'austriaco diplomatico, rassomigliante al poeta lord
Byron nella testa bellissima quasi femminea, e al Richelieu nel volere,
scriveva nel 1850, quando era caduto dal soglio, queste acerbe parole:

   Parmi les symptômes de la maladie de l'époque, il faut compter
   la position tout à fait fausse que _la noblesse_ ne prend que
   trop fréquemment. Presque partout c'est _elle_ qui a favorisé les
   troubles dans leur période préparatoire, et elle s'est effacée
   lorsqu'ils ont éclaté.[2]

Tipi come donna Margherita, anzi ancor più strani, nelle classi alte
non eran rari. Coi tempi nuovi, che cercano di livellare, d'uniformare,
di scolorire, scomparvero certi caratteri bizzarri, i quali rendevano
almen più varia la vita. In gran parte, quei caratteri rappresentavano
le anomalie fisiologiche, che si palesano in alcuni individui d'antiche
famiglie esauste. Il marchese Magenta riceveva gli amici dentro il
veicolo da passeggio, la “bastardella„ suddetta, posta in una sala
a pian terreno della sua casa. Egli se ne stava rinchiuso dentro,
infagottato nel tabarro, colle mani su un caldano di terracotta. I
visitatori aprivano la porticciuola, entravano, sedevano di fronte
a lui pigiati, e conversavano. Il medico Pietro Moscati, uno dei
membri del Direttorio della Cisalpina, poi conte e senatore del Regno
Italico, membro dell'Istituto Italiano di scienze e lettere, sosteneva
che l'uomo è creato per camminare come i cani.... Neanche il padre di
Cristina Trivulzio andava privo di qualche stranezza. E ciò va notato
per ispiegare fenomeni d'atavismo, che durante la vita di Cristina si
manifestaron col carattere di certe eccentricità che levarono clamore
infinito.

Quando la madre di lei, Vittoria Gherardini, nel fiore de' sedici
anni, andò sposa al marchese Gerolamo, compì il primo viaggio di nozze
da Milano a Locate (terra dei Trivulzi) attraverso le ampie monotone
praterie, lungo i fossati interminabili.... Il viaggio, come quasi
tutti i viaggi di nozze, fu muto. La sposa, timida, sbigottita, a
un certo momento si fa coraggio e osa avanzare un'umile domanda allo
sposo. Ma questi risponde brusco e stranamente. Era il principio d'una
vita conjugale non seminata di fiori, e che dovea chiudersi colla
morte, quattro anni dopo la nascita della primogenita e unica figlia,
Cristina.

Nemmeno a Corte, la madre di Cristina gioì ore serene. Pranzò un giorno
accanto a Napoleone che la spaventò co' suoi modi villani:

— Che fa vostro marito? — le chiese fissandola. — Alleva i
cagnolini?... E voi? perchè non vi mettete sul viso il belletto?

L'opposto di ciò che a Ofelia dice Amleto nella tragedia dello
Shakespeare.

Vedo il ritratto di lei nelle stanze dove scrivo queste pagine, qui ad
Oleggio Castello, in terra viscontea; qui dov'ella veniva nei giorni
migliori. L'espressione del suo viso ovale è dolce. Quegli occhi
piccoli sotto le sopracciglia leggermente arcuate non doveano balenar
lampi imperiosi; quella bocca piccolissima, da bimba, non poteva
mormorare che graziose parole. Il naso è lungo, affilato; fino è il
collo; il seno, nel libero costume d'allora, balza fiorente; ondulati i
capelli; la pettinatura liscia, semplice.

Ben presto, ella deve vestire il lutto. Il marito s'ammala a Varese.
Le aure di quei colli ameni non valgono ad arrestare la malattia, che
precipita e lo spegne, il 17 settembre del 1812, a soli trentadue anni.
Due giorni dopo, la salma viene trasportata a Milano nei sepolcri
di famiglia; due settimane dopo, sono celebrate nella chiesa di
Sant'Alessandro pompose, clamorose esequie con ricco catafalco, con
musica, e gran folla di sacerdoti. Suo padre, Giorgio Teodoro, l'avea
preceduto da più tempo nella tomba; la genitrice, contessa Cristina
Cicogna, era morta anch'essa lasciando il proprio nome nella piccola
nipote. La sposa rimanea dunque vedova e sola, nel fiore dei vent'anni.

E qui cambia la scena, e assistiamo a un altro svolgimento della
società di Milano.


In fondo alla via Brera, dove era nato Cesare Beccaria, dov'era
vissuto Alessandro Volta, dov'era morto Giuseppe Parini, sorgeva
fino a trent'anni fa un vetusto palazzo, che poi venne distrutto per
fabbricarvi un casamento moderno. Gian Giacomo de' Medici, il famoso
pirata del lago di Como, fratello di papa Pio IV e zio di san Carlo,
l'aveva fatto erigere. Si vuole fosse stata in quel posto la dimora di
Cicco Simonetta, il ministro onnipotente di Francesco Sforza, colui che
la duchessa Bona di Savoja sacrificò agl'intrighi del proprio cameriere
Tassini, e che finì decapitato nel castello di Pavia dopo atroci
torture sopportate con animo d'eroe.

Quel palazzo rimase opera incompiuta dell'architetto Seregno. Era
maestoso, a un solo piano, con colonne all'esterno, parte erette, parte
appena cominciate. Il portone d'ingresso, grandioso, non compiuto
nemmen quello. Il tempo aveva steso su tutte le pietre massiccie il
suo color fosco, accrescendo austerità all'edificio, il cui interno
s'apriva del pari solenne e severo. Un ampio scalone conduceva a una
lunga, vastissima galleria di quadri antichi, di bronzi, di stoffe,
di porcellane, di lacche, tutte antiche, e tutte in gran quantità,
ammonticchiate, confuse.

In questo museo d'arte, si viveva una vita d'arte. Proprietario e
abitatore del palazzo era il conte Cesare Castelbarco, marito della
contessa Maria Freganeschi, ultima d'antica e ricchissima famiglia
cremonese. Il conte, insieme co' suoi due figli, faceva le accoglienze
più festose a letterati e ad artisti di grido. Aveva imparato da sua
madre a onorarli: sua madre era la contessa Maria Castelbarco nata
Litta per le cui bellezze tremò il vecchio cuore del Parini che scrisse
per lei _Il messaggio_. Il conte Castelbarco eseguiva musica di sua
composizione, e recitava sue poesie; poetavano anche i figli. Un
burlone non risparmiò per questo il padre e i figli, cantando:

    Fa sonetti a migliaja il conte padre,
    Fa sonetti a migliaja il conte figlio....

La contessa Maria Castelbarco Freganeschi era _grande maîtresse_
della Corte vicereale; perciò, ogni giorno, allo scoccar delle due, il
carrozzone co' servi in livrea di lusso stava ad aspettare a piè dello
scalone per condurre la contessa a palazzo; e da una finestra, una
vaghissima fanciulla dai grandi occhi, Cristina Trivulzio, colla madre,
sogguardava intanto sulla via l'uscita fragorosa della carrozza con la
signora.

La marchesa Vittoria s'era sposata ben presto in seconde nozze al
giovane marchese Alessandro Visconti d'Aragona, ed era andata ad
abitare col secondo marito e coll'unica figlia del primo, in un'ala di
quel palazzo. E fu là che Cristina, la futura principessa Belgiojoso,
sviluppò la viva intelligenza; specialmente l'intelligenza musicale.
La madre, innamorata dell'arte de' suoni, ne trasfuse nella figlia il
sentimento; e in lei lo accrebbero poscia la Malibran, la Pasta e il
maestro Nicola Vaccaj, che visitavano la madre, eseguendo in quelle
sale musiche appassionate e gentili, onde tutta l'aria d'Italia allora
vibrava.

Alessandro Visconti d'Aragona, uscito da una grande, storica famiglia,
accresceva lustro al proprio nome. La madre di lui, contessa Virginia
Ottolini, occupava un'alta carica nella Corte vicereale. Il padre,
marchese Serafino Alberto, era uno di quei tipi strani di cui
parlavamo. Stava in campagna tutto l'anno a Castelletto sul Ticino
e ad Ornavasso, con una folla di gatti: passava l'intera notte fino
all'alba a recitare col cameriere i salmi e il rosario: all'alba, si
coricava tranquillo per rifare nella notte l'ascetica vita di prima. Il
dormire di giorno e il vegliare la notte fu, d'altra parte, la vita di
molti nobili sulla fine del Settecento e sul principio del secolo XIX;
e Ippolito Pindemonte, innamorato della vita campestre, nelle fluide,
lucide ottave del suo _Mattino_, punge quel controsenso e l'usanza
malsana.

Simpatico l'aspetto del Visconti d'Aragona: faccia rotonda che emerge
dai solini e da un cravattone enorme: begli occhi, bella la fronte
spaziosa, resa più spaziosa dai radi capelli. Entusiasta del Rousseau,
inclina al sentimentalismo sospiroso; nello stesso tempo si occupa
d'agricoltura con dottrina non comune. Facile agli slanci d'ammirazione
e, nello stesso tempo, ombroso, sospettoso. Quanti possono competere
con lui nelle cognizioni botaniche? Egli non si arresta solo a studiare
le piante; le coltiva con sapienza per abbellire giardini; e disegna
giardini. Le bellezze dell'arte lo esaltano; ma ama ancor più la
patria, a cui vuol donare liberali istituzioni; e quest'amore lo spinge
al pericolo, alla soglia dello Spielberg.

Egli è amico di casa Manzoni, e il sommo scrittore lombardo gli mostra
benevolenza. Frequenta il liberal conte Luigi Porro Lambertenghi, e,
nella casa del conte, trova Silvio Pellico; trova Giovanni Berchet,
Pietro Borsieri, il Romagnosi, Melchiorre Gioja, il medico Rasori,
tutti scrittori di un nuovo giornale, _Il Conciliatore_, che vuole
infrangere i vecchi stampi di convenzione su cui il classicismo
si modella e bandisce una poesia popolare, una poesia sentita, una
letteratura che viva in accordo col movimento dei tempi. Il marchese
Visconti d'Aragona s'incontra, in casa Porro, con un altiero uomo:
Federico Confalonieri. E col Confalonieri, e con altri, il marchese
Alessandro Visconti d'Aragona fa costruire il primo battello a vapore
sul Po, caldeggia il mutuo insegnamento, vuol diffondere la scienza:
tutti nobili sforzi, germi di sano progresso che i migliori opponevano
al letargo servile imposto allora alle contrade italiane dall'Austria:
dall'Austria che, abbattuto il napoleonico colosso dai piedi di creta,
era ritornata padrona ed arbitra.

“I grandi uomini sono come le meteore del cielo che si consumano per
illuminare la terra„; sembra abbia detto un giorno Napoleone; anche la
sua meteora — meteora di sangue — s'era consumata; e l'Austria amava le
tenebre. Nelle _Memorie d'Oltretomba_ del visconte di Chateaubriand, si
legge una pagina verissima sul sonno che l'Austria avea diffuso su una
terra appena risvegliata, appena in ascolto della propria coscienza. Lo
Chateaubriand era venuto a Milano al tempo della fragorosa occupazione
francese, con una lettera di Elisa Baciocchi, sorella di Napoleone,
per il maestoso Murat; e parla d'allora, parla del poi: è una pagina
ammirabile:

   A mon passage à Milan, un grand peuple réveillé ouvrait un moment
   les yeux. L'Italie sortait de son sommeil, et se souvenait de
   son génie comme d'un rêve divin: utile à notre pays renaissant,
   elle apportait dans la mesquinerie de notre pauvreté la grandeur
   de la nature transalpine, nourrie qu'elle était, cette Ausonie,
   aux chefs-d'œuvre des arts et dans les hautes réminiscences d'une
   patrie fameuse. L'Autriche est venue; elle a remis son manteau
   de plomb sur les Italiens; elle les a forcés à regagner leur
   cercueil. Rome est rentrée dans ses ruines, Venise dans sa mer.
   Venise s'est affaissée en embellissant le ciel de son dernier
   sourire; elle s'est couchée charmante dans ses flots, comme un
   astre qui ne doit plus se lever.[3]

E contro questa morte imposta dall'Austria, lottarono i magnanimi
del 1821, lottò il padrigno di Cristina, lottò pertinace, invitta, la
stessa Cristina allorchè, più tardi, divenne principessa di Belgiojoso.

— Voglio sudditi devoti, non sapienti, — disse Francesco I allorchè
visitò l'Università di Pavia dove Ugo Foscolo avea fatto risuonare
la liberale sua voce. E il monarca austriaco non poteva dir frase
più adatta per ridestare tutto un movimento, una diffusione di mutuo
sapere.

Alla polizia austriaca di Milano, che vegliava sopratutto sugli
alti papaveri, non isfuggivano le inclinazioni del giovane Visconti
d'Aragona: e, quando scoperse la trama del Carbonari, lo ricercò per
arrestarlo. La moglie di lui è sul punto di salire in carrozza per
la solita passeggiata sul Corso, quando vengono ad avvertirla che la
polizia sta eseguendo perquisizioni nelle case degli amici del marito,
e che il conte Porro Lambertenghi è in carcere, e altri arresti sono
imminenti. Coraggiosa e tranquilla, ella ordina al cocchiere di volare
a galoppo ad Àffori, dove arriva immediatamente: penetra in una casa
che il marito ivi possiede: entra nella stanza che serve agli studii
di lui: brucia in fretta e in furia, nel camino, tutte le carte che le
càpitano sotto mano. Quando giungono i poliziotti col bieco Bolza alla
testa, il camino fuma ancora; ma le carie incriminabili sono distrutte.

Il Visconti d'Aragona non arrivò in tempo di fuggire come Giovanni
Berchet, come il marchese Giuseppe Arconati-Visconti, come Giuseppe
Pecchio, Giovanni Arrivabene, Benigno Bossi e il conte Luigi Porro. Fu
arrestato, ad Àffori. La moglie svenne.

Il Visconti d'Aragona fu sottoposto a interrogatorii dalla Commissione
speciale di Milano per “delitto d'alto tradimento„.

Per ottenere la liberazione del marito, la moglie corse a Verona, nella
qual città erano radunati per il famoso congresso i sovrani della Santa
Alleanza. La bella marchesa si gettò ai piedi dell'imperatore Francesco
I, che le disse buone parole. Per fortuna, le “prove legali„ mancavano,
e il prigioniero fu dichiarato libero con la stessa sentenza che
condannava alla morte il conte Confalonieri e altri patrioti del 1821.

Il marchese Visconti d'Aragona si comportò assai nobilmente nel
processo. Lo rilevo da' suoi stessi interrogatorii, negli atti
originali de' processi del '21, custoditi negli archivii segreti di
Stato lombardi a Milano. Secondo l'iniqua procedura penale d'allora,
agli imputati non erano concessi avvocati. Dovevano difendersi da sè.
Gli inquisitori adoperavano ogni mezzo per istrappare la verità dalle
labbra degli accusati. Quasi tutti ignari delle leggi, affraliti dal
carcere, spesso dai digiuni, e sgomenti nell'incertezza, e fra oscure o
aperte minaccie, eran facile preda.

Il giovane Gaetano De Castiglia, ingenuo, dolcissimo spirito, che,
per suggerimento del conte Federico Confalonieri, s'era presentato
al piemontese generai San Marzano e al principe di Carignano, Carlo
Alberto, affine di determinarli a invadere colle armi la Lombardia,
scacciarne gli Austriaci, e fondarvi la Costituzione, raccontò (chi
sa con quali arti costretto) nel suo interrogatorio davanti alla
Commissione speciale presieduta dall'astuto criminalista Salvotti,
trentino, che gli pareva il marchese Visconti d'Aragona fosse uno dei
loro, uno dei _federati_!... Questo bastò perchè il Visconti d'Aragona
venisse arrestato e chiuso nella “Casa di Correzione„ a Porta Nuova,
dove non gli mancarono, per altro, riguardi, da parte di Alessandro
Pajna direttore di quel carcere, del cappellano Felice Maria Meloni
e dello stesso Salvotti; il quale, perfetto nelle forme, non si
presentava mai nel carcere degl'imputati politici senza levarsi il
cappello e tenerlo rispettosamente in mano durante la conversazione;
ma poi li condannava alla forca o allo Spielberg. Esecrabile,
esecratissimo.

I verbali politici dell'Austria contro i cospiratori italiani si
presentano con una regolarità di forme giuridiche impeccabili. Da una
parte del foglio, è scritta l'interrogazione all'imputato, precisa,
senza apparente suggestione: dall'altra parte, è scritta la risposta di
lui; sovente è dettata da lui stesso; sempre è da lui firmata.

Il marchese Visconti d'Aragona difese dignitosamente se stesso, e non
tradì alcuno. Disse solo che Silvio Pellico, alla mensa del conte Luigi
Porro (de' cui figliuoli era istitutore) pronunciava talvolta frasi
irreligiose. L'autore delle _Mie prigioni_ inclinava, allora, alle
beffe volteriane. Ma la sventura innalzò quell'animo alla fede: il
lungo martirio nello Spielberg tramutò il suo fremito in rassegnazione.
Poteva ben odiare ei che trascinava le catene per avere amata la
patria; poteva odiare, e compatì; poteva minacciare vendetta; e volle
perdonare ai proprii carnefici.

Rilasciato libero per “difetto di prove legali„ dopo tre anni di
carcere, il marchese Visconti d'Aragona tornò all'utile vita di prima:
soccorrere gl'infelici, ajutare nuovi tentativi d'industrie, conversare
coi migliori su alte cose. Il _Conciliatore_ era stato soppresso
dall'Austria; ma lo spirito del generoso giornale aleggiava invitto nel
cuore degli uomini come il Visconti d'Aragona.


Tale l'uomo, che la sorte diede padrigno a Cristina. Rimasta orfana del
padre a soli quattr'anni, ella crebbe in casa Visconti d'Aragona; e pei
Visconti alimentò gli affetti domestici.

Le cospirazioni, le prigionie, le fughe, le condanne atroci de'
liberali, ecco i tristi spettacoli che sfilarono dinanzi alla sua mente
fanciulla. Le ansie, le lacrime della madre per il marito incarcerato,
la prigionia del padrigno non le suscitarono certamente affetto per
l'Austria.

Intorno a Cristina, crescevano quattro fratelli, nati dal Visconti
d'Aragona: Alberto, Teresa, Virginia e Giulia. Alberto, gentiluomo
aristocratico inflessibile, appassionato pei costumi dell'alta
società inglese, appassionato pei cavalli, amico di Massimo d'Azeglio,
nemico della Corte austriaca, era amato dalla sorella Cristina con
quell'affetto fraterno, confidente, che riempie tanti vuoti del cuore.

E la madre, sempre tutta grazie e sorriso, continuava intanto le belle
serate musicali.

Vincenzo Bellini, biondo, roseo, timido giovanetto, divenuto d'un
tratto celebre col _Pirata_ alla Scala, frequentava quella casa,
tentando d'eseguire sul cembalo le melodie soavi da lui create: dico
tentando, perchè la soggezione gli legava le mani. Vedendo l'impaccio
del giovane, la marchesa si metteva ella al cembalo, e interpretava a
prima vista la musica di quel genio gentile, che gioiva nell'udirla.

L'entusiasmo pei maestri e pei cantanti prorompeva allora con
impeti clamorosi; e gli uni e gli altri ben lo meritavano per la
loro eccellenza. Le difficili comunicazioni, i radi rapporti fra
stato e stato, fra provincia e provincia, persino fra città e
città, circoscrivevano la vita; ma la musica, lo spettacolo teatrale
allietavano quella cerchia ristretta, l'allargavano, quasi, colla luce
del genio. La musica parlava ai cuori un idioma comune, e li univa,
li affratellava in una calda affinità di nobili sentimenti; e ben
presto li accese di patriotiche speranze. Quanti cospiratori sfogarono
nell'entusiasmo musicale la febbre occulta di patria che li agitava!
E un infaticabile osservatore, un originalissimo poeta tedesco,
Enrico Heine, al teatro alla Scala di Milano li notò. L'autore dei
_Reisebilder_, venendo a Milano non ammira solo al chiaror di luna il
Duomo, che gli sembra capolavoro grandioso e gentile ad un tempo, un
incantevole “giocattolo pei bambini d'un gigante„, non solo ammira,
per le vie, in più d'una donna leggiadra “quel mento aguzzo che alla
signora della scuola lombarda dà un'aria sentimentale„, com'egli
narra appunto nei _Reisebilder_, così lampeggianti d'impressioni e
d'immagini; egli, anche, trova “pallidi visi italiani con la mestizia
nel bianco degli occhi e una dolorosa tenerezza sulle labbra„. E
racconta una scena del teatro alla Scala, passata fra un inglese e un
italiano:

   Noi avevamo assistito alla rappresentazione d'un'opera nuova alla
   Scala e al baccano infernale che si fa in simili occasioni. —
   Voi altri Italiani, disse l'Inglese all'uomo pallido, sembrate
   morti a ogni cosa, tranne per la musica, che sola ha ancor
   la potenza di scuotervi. — Voi ci fate torto, rispose l'uomo
   pallido, scrollando le spalle. Ahimè! (egli soggiunse con un
   sospiro) l'Italia siede elegiacamente sognando sulle sue ruine,
   e se talvolta si desta e balza con impeto alla melodia di qualche
   canto, il suo entusiasmo non è per il canto in sè stesso, ma per
   i ricordi e i sentimenti del passato, che quel canto ha evocati,
   che l'Italia custodisce sempre nel suo cuore, e che allora
   traboccano tumultuosamente. Ecco il significato del gran baccano
   che avete sentito alla Scala.[4]

Un popolo che possedeva quelle melodie; un popolo che ardeva così
d'entusiasmo, non era morto: si preparava a risorgere. E Cristina
Trivulzio voleva essere l'angelo della rivoluzione, accanto al
bellissimo principe Emilio Belgiojoso, _le prince charmant_.




II.

I Belgiojoso. Nozze, separazione e fuga della Principessa.

  Emilio Belgiojoso, il poeta Berchet e Gioachino Rossini. — Il
  supposto “giovin signore„ del _Giorno_. — Nozze fastose nella
  chiesa di San Fedele. — Mode. — La principessa sposa a Merate.
  — Gentildonne cospiratrici. — I principi Belgiojoso profughi in
  Svizzera. — Le spie. — Gherminelle contro il Governo austriaco.
  — Ricordi d'un ballo in costume in casa Batthyány a Milano. — Un
  “Pietro Aretino„; chi era?..


Passiamo un momento ad un borgo nella provincia di Pavia, fra l'Olona
e il Po: a Belgiojoso. Fu là che, dopo la sconfitta di Pavia nel 24
febbrajo del 1525, lo spensierato, cavalleresco Francesco I re di
Francia si ritrasse, prigioniero di Carlo V, per passare poi alla
_Cervara_, nell'incantevole golfo ligure.

La famiglia Belgiojoso, che porta il nome di quel borgo, non ne è
originaria. Essa era forte fin dal nono secolo nelle Romagne, dove
possedeva, con titolo comitale, fra altri feudi imperiali quello di
Barbiano; ed è Barbiano il nome originario dell'illustre famiglia.

Un Carlo Barbiano fu il primo che s'intitolò dal feudo di Belgiojoso; e
i due nomi passarono da allora congiunti di secolo in secolo.

Quel Carlo Barbiano non risveglia certo gradito ricordo col nome suo.
Fu egli che, inviato da Lodovico il Moro presso il mostruoso Carlo VIII
di Francia, indusse costui a calare nel 1494 colle armi in Italia.
La famiglia Belgiojoso divenne patrizia milanese sessantadue anni
dopo quella ruinosa calata di barbari infetti. Più tardi, ottenne il
grandato di Spagna: nel 1769, ottenne il principato: e i suoi principi
si denominarono d'allora “principi del Sacro Romano Impero e di
Belgiojoso„.

Nel 14 marzo del 1800, nacque da questa famiglia il principe Emilio
Belgiojoso, figlio di Lodovico e d'Amalia Canziani, la quale non potea
vantare stemmi patrizii.

Bellissimo come un Apollo era il principe Emilio. Affabile, squisito
il suo tratto, caustico il suo brio, vaste le sue ricchezze, che
profondeva con larghezza spensierata. Era schermitore insuperabile,
cavalcatore elegantissimo; ballava con grazia. E la sua voce?...
Un incanto. La prima volta che Gioachino Rossini lo ode a Milano,
ne rimane rapito; la prima volta che s'avvicina a quel gentiluomo
seducente, lo ama. “Ti dirò ciò che mille volte ti ho verbalmente detto
e ripetuto: t'amo e t'amerò sempre!„ scriveva più tardi il Rossini al
principe da Parigi.[5]

Tutta la famiglia Belgiojoso emergea pel raro talento della musica
e per la generosa protezione che accordava a maestri, a cantanti; e
costoro l'adulavano, formandole intorno una corte. Pompeo Belgiojoso,
chiamato per celia da Gioachino Rossini il _patriarca Pompadour_,
spiega così robusta voce di basso che quel grande maestro lo vuole a
Bologna per cantare nel suo _Stabat Mater_. Antonio Belgiojoso compone
notturni, oratorii, messe, e un'operetta, _La figlia di Domenico_.
Suona il violoncello e scrive un breve trattato _Sull'arte del
canto_, dove parla della “fioritura e del trillo„ — della “timidezza o
peritanza„ del “canto di sorpresa ch'è proprio delle opere buffe (egli
dice) e s'appoggia interamente sulla agilità.„

    Un balsamo soave è l'armonia
    Sul dolor della vita, e l'infelice
    Mentre l'aura ne bee consolatrice
    Tutti gli affanni oblia;

esclamava, nella _Virtù del canto_, il melodioso Andrea Maffei, che
facea parte di quella società canora, ed era amico del principe.

Emilio Belgiojoso non voleva che si ripetesse quanto Ugo Foscolo avea
detto e che mille pappagalli ripetevano: che il _giovin signore_,
l'effeminato eroe del _Giorno_ di Giuseppe Parini, fosse il principe
Alberico di Belgiojoso, suo nonno. Non era vero, e neppur verosimile.
Nelle vene del principe Alberico scorrea il sangue bellicoso degli
avi. Non avea egli preso parte alla “guerra dei sette anni„? Non si
trovò alla battaglia di Rosbach? E per il suo valore non venne promosso
generale?... Era soldato, e amava i soldati; tanto che un decreto
imperiale gli affidò il comando del presidio militare di Milano;
comando che teneva ancora quando uscì la prima parte del _Giorno_: il
_Mattino_.

Giuseppe Parini fece come gli artefici squisiti della bellezza, che
scelgono le leggiadrie di più donne per una Venere sola: egli riunì
più giovani signori in un giovine solo.... ed esagerò con arte poetica
sovrana. La satira esagera sempre.

Poichè a Emilio Belgiojoso dava noja la sempiterna ripetizione della
fola di Ugo Foscolo,[6] volle, quale _errata-corrige_ (nel 1826), che
la piccola casa attigua al palazzo Belgiojoso nella piazza dello stesso
nome a Milano fosse con disegni dell'architetto Gioachino Crivelli
consacrata al Parini: e v'appose, sulla facciata, tanto di busto del
grande poeta da lui ammirato.

Il principe Emilio inclinava, veramente, in quel tempo, ai busti, alle
lapidi. La bella e infelice marchesa Bellisomi di Pavia, sposata ad
un imbecille, fu disperatamente amata da un Jacopo Ortis lombardo che,
in un triste giorno, si fece saltar le cervella nel bosco della villa
Belgiojoso presso Pavia. “Al principe Emilio Belgiojoso (racconta non
senza malizia Tullio Dandolo nei _Ricordi_) il fatto romantico parve
così buona ventura pel suo parco, che lo ha eternato con una lapide
commemorativa in riva ad uno stagno pittoricamente circondato di salici
piangenti. Questa tragedia, omai antica, stata clamorosissima, tinse
in nero la vita della marchesa, n'esaltò la immaginazione, e la trasse
ad un vivere segregato e a quel sentire originale che trapela dalle sue
lettere.„


Ma nella vicina Pavia, in quella fremebonda università dalla quale
erano usciti nel 1821 animosi giovani pronti ad ajutare le armi
piemontesi per la vagheggiata liberazione della terra lombarda dalla
signoria austriaca, si ripetevano intanto le strofe di Giovanni
Berchet, sfuggito per miracolo con precipitosa fuga al processo dei
Carbonari e forse allo Spielberg. Nessun poeta italiano, nessuno
più del Berchet, versò fuoco nelle vene dei giovani; le sue strofe
sono saette contro lo straniero. L'austriaco credeva che Milano,
Pavia, Brescia, Mantova, Venezia, da esso occupate, fossero città;
ed erano popoli: credeva che la tomba dello Spielberg soffocasse ogni
aspirazione italiana; e non s'accorgeva dell'opposto; ma s'accorgeva
del Berchet.

Giovanni Berchet era amico di Emilio Belgiojoso; e fu lui, quel fiero
poeta delle _Fantasie_, che spronò il giovane principe a cospirare per
la libertà della patria. Quando vede il principe immerso ne' piaceri,
il Berchet gli manda lettere acerbe di rimprovero; ed è di rimprovero
la lettera che gli lancia da Londra, dove il poeta s'è rifugiato.
Questa lettera, intercettata dalla polizia austriaca, ora giace negli
archivii segreti del Governo Lombardo a Milano.[7] Il Nicolini cantava:

    _Perchè tanto sorriso di cielo_
    _Sulla terra del vile dolor?_

Perchè obliarsi nelle voluttà sensuali, quando un'altra voluttà, quella
delle cospirazioni e de' pericoli, mette brividi nuovi nelle fibre,
nell'anima?... Poichè doveva essere ben acre voluttà il cospirare
per un ideale sacro, contro una forza che si spiegava tutta contro,
co' suoi rigori, co' suoi terrori!... I ritrovi segreti, i colloquii
sommessi, i segni di riconoscimento, il linguaggio di convenzione, il
carteggio occulto, le fughe, i travestimenti, le veglie, i nascondigli,
tutte le audacie, larvate più o meno dall'astuzia, da accorgimenti
raffinati, da dissimulazioni, e, nello stesso tempo, il desiderio
inquieto, febbrile di propaganda, la smania d'operare, di rompere
gl'indugi, di sfolgorare in un tentativo deciso e decisivo, pronti ad
ogni pericolo, pronti al castigo, al patibolo.... qual vita, qual vita,
che tanti italiani vissero e che furon lieti, superbi d'aver vissuta;
soggiogati da quell'ideale, circonfusi, abbagliati da quella luce
divina! Oggi quella luce sembra appena un barlume d'incendio remoto; ma
allora?... In un popolo, occorre la vita morale. L'assenza della vita
morale, l'indifferenza per ciò ch'eleva, è segno di morte.

Il principe Emilio Belgiojoso si gettò alle cospirazioni, e trovò
una sorella di fede patriottica in una radiosa bellezza: Cristina
Trivulzio. I due giovani, ammirati e invidiati, sembravan venuti al
mondo (si diceva) l'uno per l'altro, tanto brillava fra loro l'accordo
di pregi singolari. Perchè non dovevano fondere le loro giovinezze, le
loro vite?...

Il 15 settembre 1824, nella chiesa di San Fedele a Milano, si celebra
una solenne, festosa cerimonia. Il ventiquattrenne principe Emilio si
sposa a Cristina Trivulzio, otto anni più giovane di lui. Tutta l'alta
società lombarda, venuta dalle ville, vi assiste. Come dice enfatica
una delle tante dedicatorie nuziali piovute allora per l'occasione,
il sacerdote può ripetere dall'altare: “Ai nomi storici delle vostre
illustri famiglie, o Sposi, si scorgono in Voi riunite le ricchezze,
la gioventù, l'avvenenza, e due belle anime, con vivace ingegno, nelle
più nobili discipline educato. Se la felicità non viene a posarsi in
mezzo a Voi, in qual luogo della terra si potrà mai sperare ch'essa
discenda?...„[8]

Eppure non discese. Quale errore il matrimonio contratto all'alba
della giovinezza, quando la realtà dinanzi agli occhi, velati
dall'inesperienza o dal sogno, appare sotto sembianze alterate!...
Eppure, una volta, quante spose, sedicenni appena come Cristina
Trivulzio, venivan condotte all'altare e avvinte a un destino!

Cristina Belgiojoso-Trivulzio affascinava per la sua bellezza
originale. Di statura piuttosto alta, magra, d'un pallore marmoreo:
nerissimi i capelli, e grandi gli occhi scuri, pieni di pensiero;
quegli occhi che volean dominare; quegli occhi fatali, dove parea
nereggiare un dramma misterioso, e che parlavano anche quando tacevan
le labbra. Il collo lungo, e affilate le mani, che, stando seduta, ella
giungeva in grembo, fra le pieghe della veste. Tale era allora Cristina
Belgiojoso; tale fu dipinta dal pittore Vidal a Parigi, e da Francesco
Hayez a Milano alcuni anni dopo. Ma ella non era ancora la _grande
dam_e; era la _jolie femme,_ con un'espressione però diversa da tutte
le altre: non era ancora la romantica _visione_ del celebre quadro del
Lehmann.

La madre, per sedare gl'impeti vivaci della meravigliosa figliuola, le
avea scelti a maestri due uomini d'idee retrive: Francesco Ambrosoli,
cuore umile e perciò umiliato, infaticabile lavoratore; e quel
Robustiano Gironi, bibliotecario di Brera, che non può aspirare a
un monumento patriottico. Entrambi nemici giurati del romanticismo e
dei romantici, sostenevano la necessità delle imitazioni classiche.
Con la passione che nutrivano delle frasi proprie, precise, tornarono
non inutili certo all'ingegno di Cristina Trivulzio. L'ingegno di lei
s'allontanava dal sogno poetico, che arride spesso alla giovinezza:
era, invece, preciso: ingegno scientifico. Ma amava la musica.

Sospinta da propria vigoria a larghi orizzonti, ai quali i due
precettori non sarebbero arrivati, Cristina Trivulzio alternava le
brillanti cavalcate pei viali suburbani con gravi studii; studii
superiori alla sua età e al suo sesso gentile. Achille Mauri le fu
pure maestro; il Mauri ch'era il rovescio di que' due; spirito aperto
alle idee nuove; sognatore d'un'Italia libera e grande. Voleva Cristina
invidiar forse gli allori della concittadina sua Maria Gaetana Agnesi,
l'illustre matematica? o, almeno, l'altra dotta dama. Clelia del
Grillo, moglie a un Borromeo, entrambe ornamento di Milano nel secolo
XVIII?... Fatto sta, ch'ella si consacrò agli studii storici, alla
filosofia, alle lingue: studiò l'algebra, e un bel giorno volle tentare
persino il calcolo sublime.

Nel giorno delle nozze, qualcuno fece correre un infame epigramma
contro la sposa. Era l'epigramma d'un adoratore respinto?... di
qualcuno fra i compagni di libere cavalcate? Era l'epigramma di qualche
bell'imbusto deriso? — deriso dalla pungente ironia onde le belle
labbra di Cristina punivano la fatuità e l'insolenza?... Certo era lo
sfogo d'un vile. Così, fin nella sua _corbeille de noce_, quella donna
singolare trovava le vipere, che dovevano assalirla per tutta la vita,
e sulle quali ella passeggiò, sempre altera, sempre impassibile dea.


La folla elegante, che assisteva alle nozze, recava nelle vesti il
carattere del tempo. Abbigliamenti sdolcinati per l'uomo: scarpette
lievissime che lascian vedere le calze bianche, pantaloni bianchi,
panciotto bianco, cravatta bianca, solini a vela bianchi, guanti
bianchi: il trionfo del candore. Sulla testa, un cappello a cono
rovesciato, detto alla Bolìvar, in omaggio all'emancipatore delle
colonie ispano-americane. E le dame doveano sembrar ben deliziose colle
loro calze fine, trasparenti, che rivelavano il color roseo del piede
nella breve scarpetta! Bianca è la gonna, a campana, tutta pieghe
sottili nell'orlo, e stretta alla vita con un cordone. Il cappello
è sormontato da piume bianche e legato da un nastro sotto il mento;
e l'ala è così larga che un poeta romantico la direbbe l'ala d'un
angelo.... L'ala d'alcuni cappellini di raso è tagliata a foggia di
cuore. Siamo, infatti, nel tempo in cui il vocabolo “cuore„ è il comun
denominatore. Tutte le romanze, sospirate alla spinetta, rimano _cuore_
con _amore_. E si ama!... — Ma si amavano i due principi sposi?

Dopo la cerimonia nuziale, gli sposi andarono a Merate, nella villa
dei Belgiojoso. Meglio i rifugii solitarii, in un angolo tranquillo
del mondo, che i “viaggi di nozze„ profanatori vulgarissimi dei misteri
più delicati e più sacri della vita. Ma quel recesso di Merate sembrava
troppo melanconico alla giovane sposa; le pareva un recesso più adatto
a recitare il carme dei _Sepolcri_ che l'epitalamio di Catullo.
Quella lunga, interminabile, doppia fila di cipressi, che nella
villa Belgiojoso, a Merate, sembra il viale d'un sepolcreto di re,
non è, infatti, la più amena per accogliere due sposi, appena reduci
dall'altare. Mite s'inarca il cielo della Brianza; i colli circostanti
si profilano con amabili curve; mandan limpidi riflessi d'oro le frondi
all'autunno; ma quella dimora fra i cipressi non è il più ridente
paradiso nuziale. Cristina legge lunghe ore sotto gli alberi; non
legge, spero, l'epigramma.

La madre del principe accolse con amorevolezza la bellissima nuora,
e, per farle sentire ch'ella è entrata ornai nel tempio dei liberi
pensieri, le offre subito da leggere il _Candide_ del Voltaire; ma la
principessa dolcemente lo respinge.

— Perchè non lo vuoi?... le chiede la suocera.

— Perchè l'ho letto.

Il buon accordo conjugale visse la vita d'una rosa. Se non mentono le
cronache mondane del tempo, nella stessa prima sera nuziale si palesò
l'incompatibilità dei due caratteri.

I due giovani sposi, tornando a Milano, andarono ad abitare nel palazzo
di proprietà della famiglia Belgiojoso, nella piazza tranquilla dello
stesso nome. Ma la divisione, una divisione pacifica, senza tribunali,
senza avvocati, senza carta bollata, doveva succedere dopo qualche
tempo fra i due conjugi, le cui personalità eran troppo spiccate e
troppo imperiose per fondersi in armonia durevole per tutta la vita.

Una Cristina Belgiojoso non avrebbe mai abdicato al proprio titolo, ai
proprii diritti di principessa; d'altra parte, quelle due anime, così
diverse in tutto, avevano un punto di contatto: si accordavano in un
alto sentimento, il sentimento patriottico: per cui, anche lontani,
Cristina ed Emilio conservarono, per la forza di quel sentimento
nobilissimo, relazione continua e cordiale. Non erano più due sposi:
erano due congiurati. Caso ben raro nella storia delle separazioni
conjugali.

Durante le cospirazioni del 1821, a Milano, alcune animose signore si
erano votate alla causa liberale accanto ai cospiratori, con quella
prontezza, con quell'ardore ch'è proprio della donna nel sostenere
nuove idee, nell'amare nuovi ideali anche pericolosi. Fra quelle
signore, si notavano l'angelica Teresa Casati, moglie al Confalonieri;
un'amica soavissima d'Ugo Foscolo, Matilde Viscontini, maritata al
general napoleonico barone Dembowski; e vi primeggiava la sdegnosa
Bianca Milesi. Nel gergo dei Carbonari, esse assunsero il nome di
_giardiniere_.

Bianca Milesi, filosofessa, con le scarpe da soldato, camminava
risoluta per le vie di Milano portando a tracolla una giberna dove
teneva, a portata di mano, l'_Essay_ del Locke. Era anche pittrice
ritrattista. Coraggiosissima contro i tranelli della polizia e contro i
terrori del codice austriaco, ne rideva: _fœmina vir_.[9] Essa strinse
presto amicizia colla principessa Belgiojoso, che alla filosofia,
al patriottismo, univa impavida l'odio delle convenzioni sociali e
sprezzava l'altrui prepotenza. Le due concittadine, l'una plebea,
l'altra patrizia, s'intesero. La Milesi (sposatasi al medico Mojon di
Genova) era d'età matura, e bene esperta nel congiurare; ella fece,
perciò, da maestra (e qual maestra!) alla giovane principessa.

Fra gli atti segreti del Governo Lombardo-Veneto, custoditi negli
Archivii di Stato a Milano, trovo una lunga lettera da Ginevra, diretta
alla polizia di Milano. È la lettera d'una spia. Essa parla d'un primo
viaggio furtivo della principessa Belgiojoso; la quale, contro le
prescrizioni del Governo austriaco, s'era allontanata liberamente da
Milano, senza chiedere il permesso voluto; così pure avea fatto in quel
torno di tempo l'ex suo marito, il principe Emilio. La lettera della
spia parla apertamente d'un compagno che la marchesa Gherardini avea
dato alla propria figlia Cristina nel viaggio elvetico.

Quel compagno era l'amico della Gherardini; ed era stato precettore del
fratellastro della Belgiojoso, il marchese Alberto Visconti d'Aragona,
che abbiamo nominato nel precedente capitolo. Quel signore, un
bergamasco, si chiamava Giovanni Beltrame, già capitano napoleonico del
Genio, comandante una compagnia d'artiglieria, decorato della Legion
d'onore. Rovinato per il fallimento d'un fratello, negoziante di seta,
avea dovuto darsi attorno per vivere; e fu allora che gli amici gli
procurarono l'impiego d'istitutore di quel giovane patrizio.

Il Beltrame non riuscì peraltro a dominar l'altiero alunno; onde ei
lo fece affidare al collegio di Desenzano, dove s'educavano i nobili.
E qui l'anonimo “confidente„ (così chiamavano anche allora le spie.)
continua, non senza ironia maligna, nei particolari sulla principessa
Cristina e su quell'avvenente cavalier Beltrame, il quale “non poteva
simpatizzare cogli Austriaci„.

Correva allora l'anno 1830; l'anno appunto della pacifica divisione
conjugale de' principi l'anno della fuga della principessa Cristina da
Milano. — Sentiamo la spia:


“.... Non andò guari che seguì la divisione dei principi conjugi
Belgiojoso; e siccome la giovane principessa avea fatto divisamento
d'espatriare per qualche anno, la tenera di lei madre, per darle una
specie di compagno, di mentore e di economo, gettò gli occhi sopra
l'ex-capitano Beltrame; lo richiamò premurosamente da Bergamo, lo
propose, fu accettato; e da quel momento ha seguìto la principessa
nelle di lei peregrinazioni. Costretta dal cattivo stato di sua
salute, questa giovane Dama ha preso a pigione un casino di campagna
poco discosto da Ginevra, ove, abitando alcuni mesi, si è alquanto
ricuperata. Ultimamente, ha voluto che il capitano facesse un giro
nei diversi Cantoni della Svizzera; indi lo ha mandato ultimamente in
Italia colla sua grande berlina da viaggio, carica della maggior parte
del suo bagaglio, con ordine d'andarla poi a raggiungere a Lugano, ove
ella contava di rendersi prendendo la via di Berna.„[10]


È in questo tempo che comincia il regno delle spie. L'Austria governò
per tanti anni le terre soggette colla polizia; ma questa s'appoggiava
sull'opera continua, implacabile delle spie, che essa sceglieva fra
persone colte, bene accette nella società; e lautamente le pagava,
inviandole sotto falsi nomi nella Svizzera, in Francia, dovunque gli
esuli italiani si raccoglievano a cospirare. Gli Archivii segreti di
Stato a Milano conservano numerose lettere di quegl'italiani rinnegati;
lettere che pervenivano al Governatore o alla direzione della polizia
con indirizzi (previamente combinati) d'immaginarii commercianti
e coll'indicazione: _Milano, ferma in posta_. Il Governatore e il
direttore della polizia segnavano con un lapis rosso tutt'i punti di
quelle lettere, che potevano dar motivo a processi, a persecuzioni, a
vigilanze speciali; e, se i rei appartenevano ad altri Stati congiunti
all'Austria nella repressione delle idee liberali, tosto quegli Stati
ne erano avvertiti; così, una fitta rete d'informazioni segrete, di
reciproci soccorsi s'intesseva fra le burocrazie. Nello spionaggio,
nessuna donna: le donne erano escluse.

Lo spione della Belgiojoso si mostrava ben informato. Diceva giusto
sulla cattiva salute della principessa. La Belgiojoso, al pari
d'altri ingegni singolari, andava soggetta, pur troppo, ad attacchi
d'una malattia terribile che desta in ogni cuore bennato profonda
compassione: l'epilessia.

Quanto filo da torcere ella dava però alla polizia e allo stesso
governatore del Regno Lombardo-Veneto, conte Hartig, il quale,
gentiluomo nell'anima, non avrebbe mai voluto importunare, meno
perseguitare una dama! E il principe di Metternich abbassava, intanto,
acerbi rimproveri al conte Hartig, perchè lasciava passar facilmente il
confine a sudditi tutt'altro che devoti all'aquila imperiale.

Ma c'era di mezzo la Repubblica Elvetica, la quale facilmente
accoglieva i profughi, e facilmente li proclamava proprii cittadini;
bastava che comperassero un palmo di terra entro i suoi confini. E così
fecero alcuni esuli. Un bel giorno, quattro o cinque profughi lombardi
si riunirono formando una _ditta_, e comperarono un'isoletta di qualche
metro di ghiaja in un fiume, collo scopo di diventarne possidenti,
quindi intangibili nella libera Repubblica Elvetica....

La principessa Cristina Belgiojoso non avea bisogno di ricorrere
all'acquisto di banchi di ghiaja per essere proclamata concittadina
di Guglielmo Tell. Ella si ricordò che, per un decreto dell'11 luglio
1808, i Trivulzio tutti avevano diritto alla cittadinanza svizzera; ed
ella dimostrò ben facilmente ch'era figlia d'un Trivulzio....

Detto, fatto: si fece rilasciare dal Gran Consiglio del Canton Ticino
una dichiarazione solenne ch'ell'era cittadina elvetica, e precisamente
del Canton Ticino, e che, _come tale_, ognuno doveva riconoscerla.
Il decreto, rilasciato il 5 ottobre del 1830, munito del “gran
suggello dello Stato„, passò a Milano; e ora dorme il sonno dei giusti
negli Archivii lombardi. Ma allora?... Fu un bel gesto, direbbero
i moderni, della principessa; fu una bella sorpresa per le autorità
dell'Olona!...[11]


Intanto, la _Giovine Italia_ sorgeva per l'opera ispirata di un grande
poeta della politica: Giuseppe Mazzini. La principessa Cristina e
il principe Emilio Belgiojoso furon tra i primi a seguire gl'ideali
dell'agitatore ligure ch'esclamava: “Io adoro Dio e un'idea che mi
viene da Dio: un'unica Italia.„ Ed essi furon tra i primi ad ajutarne
gli sforzi con ricchi doni di denaro.

Il principe e la principessa gareggiavano anche nel render gradito
l'esilio ai profughi in Svizzera, invitandoli a veglie, e nel
soccorrere largamente i poverelli delle città che li ospitavano. Ma non
eran le veglie, le feste di Milano; non v'era neppur l'ombra di quel
memorando ballo in costume dato nella notte del 30 gennajo del 1829 nel
suo palazzo di Porta Orientale (ora Corso Venezia) a Milano, dal conte
Antonio Giuseppe Batthyány, gran magnate ungherese, ciambellano di Sua
Maestà l'imperatore d'Austria. Quel ballo rimase memorando per la folla
smagliante dei cavalieri patrizii e delle dame, pei costumi storici
ricchissimi che i pittori Francesco Hayez e Migliara disegnarono,
e che le sartorie di Milano, di Parigi, di Vienna approntarono con
lusso regale. Erano ancora uniti, allora, i principi Belgiojoso; ed
entrambi in quella festa facevan parte della spettacolosa quadriglia
di Francesco I re di Francia; il principe in candide maglie; la
principessa, dama d'onore, nel suo abito di velluto color della viola.
Il padron di casa, conte Batthyány, vestiva l'azzurro costume d'un
principe montenegrino, ravvolto in un largo, rosso mantello, come
un diavolo: le contesse Filippina e Eleonora Batthyány s'aggiravano
vestite da persiane fra le quadriglie dell'Otello, dei cosacchi, degli
scozzesi. Era un parente della principessa Belgiojoso il gentiluomo
vestito da Lusignano re di Gerusalemme: era, infatti, il marchese
Giorgio Trivulzio, che dovea morire per le ferite gloriose ricevute
combattendo col popolo alle barricate delle Cinque Giornate. E v'era la
madre di lei nel costume di Diana di Poitiers, la stella d'Enrico II
di Francia; e il cognato conte Antonio Belgiojoso, paggio, e il conte
Rinaldo Belgiojoso montanaro scozzese, e la bella, voluttuosa moscovita
contessa Giulia Samoyloff sotto i panni di contadina russa. La duchessa
Visconti di Modrone e la contessa Cristina Archinto splendevano nel
costume, l'una di regina Berengaria, l'altra, d'antica italiana. V'era
anche l'Hayez. Il celebre capo del romanticismo pittorico, pompeggiava
nei velluti di Giulio Romano.... Un centinajo di tipi, di costumi
scintillanti, di tutte le epoche, di tutte le Corti! Quali ricordi di
buon gusto, di riproduzioni storiche esatte, quali visioni di luce e di
dolcezze!

Ah, ma non tutte vere dolcezze!... Vicino alla principessa Belgiojoso,
strisciava un _Pietro Aretino_.... L'uomo, che indossava le vesti
del più infame libellista, recitava allora sorridente, alla folla
aristocratica, alcune sue terzine galanti, che dicevano come la satira
nulla trovasse da pungere fra tanti splendori. Egli si chiamava Gaetano
Barbieri, un mantovano, letterato men che mediocre, e creduto dai più
una perla di galantuomo. Oh, sì, un bel galantuomo! Egli era, invece,
una spia, protetto e pagato (coi denari del Governo) dal direttore
della polizia austriaca, nobile Torresani. Era la stessa spia che
seguiva nella Svizzera i passi di Cristina Belgiojoso; la stessa spia
che scriveva le lettere da Ginevra?... Non possiamo affermarlo con
sicurezza, neppure dal confronto delle scritture dei rapporti segreti,
ora sbiadite dal tempo.




III.

La Principessa e la “Giovine Italia„.

  Il Metternich minaccia il Governo del Canton Ticino. — I profughi
  della Svizzera: un suicida. — Torna in scena la spia. — L'Austria
  confisca i beni alla Principessa e la condanna alla morte civile.
  — Tentato arresto della Principessa. — Giuseppe Mazzini e la
  sua _Giovine Italia_. — La Principessa ajuta la Iª spedizione di
  Savoja.


Il gran cancelliere d'Austria, principe di Metternich, s'irrita,
ora, ancor più contro la Repubblica Elvetica per la facilità ond'essa
continua ad accogliere i liberali, sfuggiti alla vigilanza dell'impero.
Dopo d'aver rimproverato il mite Hartig di non aver vigilato abbastanza
sui sudditi emigranti, il principe sfucina minaccie contro la Svizzera;
e all'uopo, si serve della mano dello stesso Hartig!

Proprio nel mese d'ottobre del 1830, nel quale il Governo del Canton
Ticino rilascia decreto di cittadinanza svizzera alla principessa
Belgiojoso, l'Hartig manda al presidente di quel Governo un inviato
speciale, certo dottor Fermo Terzi, con una lettera minacciosa. È
una lettera storica, che dimostra una volta di più come il re sardo
e l'Austria procedessero di comune accordo contro i liberali. La
lettera del conte Hartig al _signor landamanno_ (presidente) “del
lodevole Governo del Canton Ticino„, intima “l'estradizione di tutti
quei rifugiati sudditi Lombardo-Veneti, che si sono resi _complici
del delitto d'alto tradimento_, e l'immediato allontanamento degli
altri individui pericolosi alla tranquillità delle limitrofe Provincie
austriache e sarde.„

La lettera continua altiera, e minaccia così:

“La pronta esecuzione di questa misura per parte delle autorità
soggette al lodevole Governo del Canton Ticino è riputata tanto urgente
e tanto indispensabile dal Governo di Sua Maestà imperiale e reale,
che mi troverei, — nel non sperabile caso di non vedere data retta a
questo reclamo — obbligato a dichiararle, signor _landamanno_, siccome
faccio colla presente, che il Governo di S. M. I. R. adoprerebbe
tutt'i mezzi sanzionati dal diritto delle genti per costringere codesto
lodevole Governo ad adempiere i trattati veglianti: verrebbero quindi
immantinente a cessare le comunicazioni col Governo e cogli abitanti
del Canton Ticino, ed inoltre adoperate _tutte quelle altre misure_
giudicate necessarie, onde preservare i sudditi di S. M. l'augusto
mio Sovrano, da qualunque siasi contatto con quelli di un Cantone, le
autorità del quale dimostrerebbero _col loro contegno, affatto ostile_,
di non voler più conservare relazioni amichevoli cogli Stati di Sua
Maestà imperiale, reale, apostolica.„[12]

Quasi una dichiarazione di guerra!

A questi fulmini, il _lodevole_ Governo del Canton Ticino dovrebbe
atterrirsi.... Non si atterrisce. Risponde che quanto l'Austria e il
Piemonte domandano è ben giusto; si nominerà una Commissione.... Ma la
Commissione ticinese fa come il Turco: tira placidamente a lungo le
decisioni sue; e mentre, in accordo col Governo centrale, elude, pel
momento, le aspettative dei governi che minacciano di cancellare la
Svizzera dalla carta d'Europa, protegge i profughi lombardi, i profughi
piemontesi, i profughi degli altri Stati italiani, una prima nota dei
quali, in una mattina, comparisce sullo scrittojo del conte Hartig. Fra
quei nomi, spicca primo il principe Emilio Belgiojoso. Vi si leggono
pure i nomi di due banchieri milanesi: Giacomo e Filippo Ciani, dalla
polizia austriaca indicati quali eccitatori del nefando eccidio del
ministro delle finanze Prina sulle vie di Milano nel 1814.... E v'è il
nome di Filippo Guenzati di Gallarate, legatosi in amicizia patriottica
e fida con Emilio Belgiojoso. Vi è quello di Carlo Bellerio, milanese,
coltissimo e imperterrito uomo, dagli sguardi trafiggenti, pronto a
ogni disperata purchè patriottica impresa, fratello della ammaliante
Giuditta Sìdoli, che ama riamata Giuseppe Mazzini e lo ajuta, nei
primordii, a diffondere la _Giovine Italia_. Il Bellerio è amico
della principessa Belgiojoso; ed è amico del Mazzini, al quale rimane
tenacemente fedele fino alla tarda vecchiaja, fino alla morte.

Tra i fuorusciti italiani, che risiedono parte a Bellinzona, parte
a Lugano, si nota un polacco, suddito prussiano, odiatore del regime
assoluto della Sprea: il conte Onofrio Redoinski. Una notte, l'infelice
si precipita da una finestra della povera casa dove dimora, e rimane
morto sul colpo. Nei libri neri della polizia lombarda, è indicato come
“esagerato e attivo liberale, che faceva frequenti viaggi in Francia
per la corrispondenza fra i membri del suo partito.„ Chi oggi più lo
ricorda?... Quante vittime oscure travolte nelle rivoluzioni! quanti
dimenticati!

Nel frattempo, la principessa Belgiojoso, non ostante la miseranda
salute, si diverte a Lugano. Ella comprende che, in momenti sacri
alla patria, tutto alla patria deve concedere; comprende che la donna
superiore deve far di meglio nel mondo che lasciarsi corteggiare e
adorare.... ma non ostante ella sia, e senta di essere, l'apparizione
romantica più grandiosa che l'alta società femminile abbia dato
all'Italia nella prima metà del secolo XIX, non per questo ella si
abbandona alle lacrimose malinconie d'altre sorelle romantiche: i
salici piangenti non sono piantati per la principessa Belgiojoso.

È saporita la lettera segreta, che una spia austriaca (non _Pietro
Aretino_ del famoso ballo in casa Batthyány) scrive in data
dell'ottobre di quello stesso anno, col grazioso nome di _Pietro
Dolce_, al governatore Hartig sulla vita gioconda della principessa. È
tutta da godere. Ma, prima di citarla, dobbiamo segnalar la riparazione
che la Svizzera a quel tempo nobilmente volea compiere. Dalla Svizzera,
piombarono un giorno sull'Italia valanghe ruinose di soldati venduti
al miglior pagatore e pronti al saccheggio, alla strage vandalica;
e allora, all'alba dell'indipendenza italiana, la Svizzera cercava
di cancellare quell'onta, accogliendo i perseguitati, i sognatori
d'un'Italia libera.

Ecco ora la lettera sulla principessa. Reca la data del 21 ottobre 1830:

“Le tante sciocchezze, che sempre ha fatto e seguita a fare la moglie
del Principe Belgiojoso all'estero ne' suoi viaggi, meriterebbero ora
un qualche riflesso. Oltre al sano principio d'ogni Governo per non
lasciare che i ricchi gettino i lor denari in paesi stranieri, giova
pur osservare che essa, da pochi giorni venuta a Lugano, diede una
splendida festa di ballo molto allegra, invitando ogni ceto di persone
e fra queste pur di quelle che sono colpite d'esilio dalle contrade
svizzere in forza delle rappresentanze dei potentati d'Europa, che
hanno reclamato una misura generale, perchè l'Elvezia cessi d'ora
innanzi d'essere impunemente l'asilo di tanti fuorusciti.

“La principessa Belgiojoso è una pazzarella, che starebbe meglio a casa
sua in Milano, che in giro sempre all'estero per farsi deridere, per
compromettersi forse, e compromettere gli altri.„

Se la principessa avesse potuto leggere questa lettera che solo oggi,
dopo tanti anni d'ombra, esce alla luce, come avrebbe riso! Ma ella
rideva lo stesso, allora, immaginando ogni sorta di scappatoje e di
burle per infrangere tutte le trame che il governatore austriaco di
Lombardia tentava contro di lei allo scopo di farla ritornare a Milano,
temendo in lei una cospiratrice, pericolosa per lo splendido nome,
pel ricchissimo censo, per l'energia della volontà, per la facile
fascinazione di lei sul sesso forte.... ch'è debole.

Un bel giorno, il conte Hartig le procura una visita: le manda
il bravo suddetto Fermo Terzi in persona, per convincerla ch'ella
si trova all'estero senza il passaporto voluto dalle leggi —, che
perciò il suo soggiorno nella Svizzera è illegale e deve tornarsene
sull'istante a Milano. Ma la principessa spiega sotto gli occhi del
Terzi un passaporto “senza limite di tempo„ che ha potuto ottenere
dall'Ambasciata austriaca a Firenze: gli fa notare, anche, che il
rappresentante d'Austria a Berna lo ha fregiato della sua rispettabile
firma, aggiungendovi “_buono per la Francia_„. E poi non è ella
“cittadina elvetica„?...

Il bravo dottor Fermo Terzi è mortificato, a quanto pare, del fiasco;
un fiasco leggermente impagliato dai modi graziosi della bella
milanese.... E avverte il governatore del Regno Lombardo-Veneto
che sarebbe imprudente tentare l'espulsione della Belgiojoso dalla
Svizzera, anche per la grande popolarità che la principessa ormai gode
sotto il cielo ticinese:

“.... D'altra parte, la principessa non solo gode la protezione dei
liberali dominanti, il cui partito comprime la volontà e l'autorità dei
provvisorii governanti; ma è anche veduta di molto buon occhio dagli
abitanti, in generale, di Lugano, per qualche sua beneficenza verso i
poveri, per la bonomia e la popolarità del suo tratto, e per una festa
di ballo, data non senza splendidezza....„[13]

Il governatore conte Hartig non sa darsene pace. Scrive al barone
Binder, rappresentante dell'Austria a Berna, per pregarlo di fargli
conoscere i motivi che lo hanno spinto a rilasciare alla pericolosa
principessa quel visto sul passaporto della legazione d'Austria a
Firenze, aggiungendovi la magica aggiunta: _buono per la Francia_.
Il povero barone dev'essersi trovato nell'imbroglio anche lui....
E, intanto, la principessa lascia Lugano per Genova.... Nuove
inquietudini, allora, dell'Hartig. Il Governatore scrive subito al
conte Seufft, rappresentante l'imperatore d'Austria a Torino, perchè
la principessa, lasciando Genova dove s'è rifugiata, non possa
rendersi che in Lombardia, e le si sequestri il famoso passaporto
per la Francia, del quale è munita. I poliziotti di Genova vanno
per arrestarla in casa. Ma ella, per una porta segreta, fugge, e
miracolosamente si salva a Marsiglia, con un solo sacco di robe,
seguita da una sola cameriera, certa Maria Longoni, giovane milanese,
che ben presto infastidita d'una vita di fughe, d'affanni, di paure,
torna a Milano, e, chiamata in fretta dalla polizia _ad audiendum
verbum_, le racconta del misero stato di salute dell'abbandonata
padrona e della consunzione alla quale sembra condannata.[14]

Ma una spia della polizia austriaca di Milano, ha seguìta assidua la
principessa, e la segue.... È sempre il _Pietro Aretino_ del sontuoso
ballo in costume del conte Batthyány a Milano? è ancora quel _Pietro
Dolce_; ch'era, a quanto sappiamo, un nobile spiantato?... Nelle
lettere occulte che manda all'Hartig, si firma un _Pietro Svegliati_.
Dalla Svizzera, egli è passato con un tempo orribile a Genova,
quindi rapido a Marsiglia, dove, bella di audacie e di speranze, è
nata intanto la _Giovine Italia_. Il tristo vi è andato coll'idea di
mescolarsi ai profughi italiani, ai liberali, fingendosi anch'egli
profugo, anch'egli liberale!... La sua prima lettera al conte Hartig
suona così:

“La mia corrispondenza da qui in avanti sarà di un tono amichevole e
scritta con frasi liberali, delle quali però Ella non durerà fatica
a penetrare il vero senso; e quando vedrà che le linee sono alquanto
distanti l'una dall'altra non manchi di passare le mie lettere sopra il
fuoco.„

Sopra il fuoco.... perchè ne risaltino, evidentemente, le notizie
segretissime scritte con inchiostro simpatico.... E informa l'Hartig
anche sulla fuga della principessa Belgiojoso da Genova:

“Ella fu assistita in questa sua fuga dalla famigerata Milesi, moglie
del medico Mojon, con la quale era inseparabile. Questa Milesi, già
da Lei ben conosciuta, passa qui per una esaltatissima liberale,
e molti anche credono che possa servir di canale intermediario per
la corrispondenza fra alcuni emigrati che sono in Francia, e i loro
parenti e amici d'Italia: si pensa persino che la Traversi in Milano
non sia estranea a questa manovra; ed è perciò che non sarà mal
fatto di invigilare sulla corrispondenza, che è frequente fra queste
due liberalissime femmine, e sulle persone di tutti i colori che
frequentano la Casa Traversi....„

E da Antibo il 19 gennaio 1831, lo spione, dopo d'aver dipinto
all'Hartig lo spirito della popolazione di Nizza, torna a sparlar della
fuggiasca:

“Ho saputo a Nizza che la principessa Belgiojoso fu fatta passare
il Varo da un negoziante di Nizza per contrabbando; e jeri ho letto
con gli occhi miei alla _Mairie_ il passaporto svizzero con cui si
è introdotta in Francia. In esso, ella è qualificata per Trivulzi
Belgiojoso, dama, nata svizzera; ed il passaporto è datato da Lugano
sotto il giorno 5 ottobre 1830. Essa è passata sola con la sua
cameriera: le si è dato un passaporto provvisorio per Hyères presso
Tolone, ed ha detto che riprenderà il suo al ritorno. Il cuoco,
il cameriere ed un giovanetto che passa per corriere, sono rimasti
in Genova con tutti i di lei effetti. Questi individui hanno fatto
l'impossibile presso il Governatore per ottenere un passaporto onde
raggiungerla, ma sempre invano.„[15]

Andò un giorno famoso il cavaliere d'Eon de Beaumont, spia francese,
travestito da donna, che penetrava dovunque.... Pietro Aretino, Pietro
Dolce, Pietro Svegliati, e un altro spione, che si firma Attilio
Regolo, non hanno bisogno di travestimenti femminili per introdursi
nelle famiglie milanesi, più che altrove facilmente ospitali. Attilio
Regolo assume l'aria d'uno smemorato, d'un'_oca_, come mi scrisse un
amico, figlio di chi allora cadde vittima di quel tristo.

La principessa, intanto, è arrivata penosamente in una diligenza da
Marsiglia a Tolone, dove scende colla sua cameriera e col suo unico
sacco da notte all'albergo della _Croce d'Oro_. Vi si ferma poche
ore, chè si fa condurre in carrozza a un ridente casino di campagna
a Kockerane, sulla riva del mare. In quel casino, abitato da famiglie
inglesi, la fuggitiva conta di riposarsi dalle malattie, dalle fatiche,
dalle emozioni.

Per avere notizie della Belgiojoso, la spia corre alla _Croce d'Oro_,
ne interroga l'albergatrice, poi penetra nella casa d'un italiano,
certo Monteggia, figlio del celebre chirurgo lombardo; e così comunica
all'Hartig:

“Sono stato a trovare (Place du Lycée N. 3) il Monteggia milanese,
professore al liceo di lingua italiana; ma l'ho trovato a letto
oppresso da una gagliarda febbre reumatica; ciò che mi ha impedito
d'avere una lunga conversazione con esso: ho però parlato a lungo con
la di lui moglie, ch'è un'amabile milanese, liberalissima, lattante un
piccolo bambino. Ella mi ha raccontato che la principessa Belgiojoso
le ha scritto pochi giorni sono da Kockerane che il _Governo austriaco
ha sequestrato tutt'i suoi averi_ per forzarla a ritornare in patria,
ciò ch'ella non intende di fare, e che prevede che, così durando le
cose, sarà presto forzata di venire a Marsiglia a far uso de' suoi
talenti per procurarsi il modo di vivere. Ciò che mi ha fatto veramente
ridere; e la Monteggia ha convenuto meco che ha una testa tutta
romanzesca.„[16]

Era vero anche questo: il Governo austriaco le avea sequestrate le
sostanze, che salivano a più milioni. Morendo, il padre suo l'avea
lasciata, infatti, unica erede sotto la tutela d'un Trivulzio. L'editto
contro la principessa, pubblicato sulla _Gazzetta ufficiale_ e sulle
cantonate di Milano, suonava così:

   Viene d'ordine superiore ingiunto alla principessa Cristina di
   Belgiojoso nata Trivulzio di ritornare negli Stati di Sua Maestà
   Imperiale Reale Apostolica, e di far constare del ritorno,
   presentandosi a questa Delegazione provinciale nel termine di tre
   mesi sotto la comminatoria d'essere dichiarata _morta civilmente_
   e della _confisca di tutt'i beni_, i quali si dichiarano intanto
   posti sotto rigoroso sequestro.

Anche la morte civile!... Il bando recava la firma d'un Torriceni,
delegato provinciale, e d'un conte Rovida, segretario, che infiorava a
quel tempo le strenne di melliflue strofette.

Ma la principessa avrebbe chiesta la grazia all'imperatore? Ne
riparleremo più tardi. Intanto, ella volgea l'animo a Giuseppe
Mazzini, al capo cospiratore romantico, che si sentiva inviato da Dio
sulla terra per frangerne le catene, per librare le anime nel cielo
dell'Ideale. Come splendeva il lampo degli occhi neri del pallido
ligure! Come risuonava negli animi la sua parola! Le pagine sue avean
l'accento e l'immagine dei biblici profeti: ed egli parea un profeta,
un salvatore ai profughi, che nella sua promessa sentivano quasi
gli echi di Gesù, quando il Divin Maestro dalla montagna esclamava
alle turbe: “Beati quelli che soffrono persecuzioni per amore della
giustizia, perchè è di loro il regno dei Cieli.„

Giuseppe Mazzini sapeva che senza Dio, senza la fede nell'immortalità
dell'anima, senza il convincimento che tutto nell'universo è un
continuo, augusto divenire, un popolo non può grandeggiare, non può
vivere.

La società segreta della _Giovine Italia_ fu fondata dal Mazzini a
Marsiglia appunto nell'anno in cui siamo col nostro racconto, nel 1831,
dieci anni dopo i processi dei Carbonari, saliti in catene al martirio
e alla gloria d'un nuovo Calvario: lo Spielberg. La _Giovine Italia_
prendeva appunto il posto della Carboneria soffocata dalla violenza;
anzi, per qualche tempo, dal Governo austriaco la _Giovine Italia_ vien
chiamata _Carboneria_ negli atti d'ufficio, nei discorsi.... Ma la
_Giovine Italia_ differiva dalla Carboneria in due punti essenziali,
e fa d'uopo notarli: aspirava all'esclusiva unità d'Italia con Roma
capitale; laddove la Carboneria non poneva il concetto d'un'unità
italiana ben definito; anzi, a Milano, non si voleva dal Confalonieri
e da altri carbonari che uno Stato unito al Piemonte; per quanto il
Manzoni, fedele, con altri, al concetto unitario dell'infelice re
Murat, cantasse allora:

                 non sorgan barriere
    Fra l'Italia e l'Italia, mai più!

La Carboneria aspirava al regime costituzionale: la _Giovine Italia_
aspirava alla repubblica.

Seguendo gli antichi sistemi massonici, la _Giovine Italia_ adottò il
metodo (allora necessario in mezzo al dispotismo vegliante) dei segni
misteriosi per riconoscersi, e delle misteriose adunanze. Mentre il
motto fiammeggiante della _Giovine Italia_ era “Dio e popolo„, varii
altri motti venivano adottati dai confratelli della “federazione„ per
riconoscersi dovunque. Almeno fino all'ottobre del 1833, le parole
di riconoscimento furono _popolo, azione, fiducia_, alternativamente
pronunciate. I gesti erano semplici; e anche la principessa Belgiojoso
dovette impararli tutti.

   _Domanda_: Le mani incrocicchiate colle palme rivolte al cuore.

   _Risposta_: Le mani incrocicchiate colle palme verso
   l'interrogato.

   _Parlando insieme_: Incatenare i diti indici.

   SEGNI PEI VIAGGIATORI: _Domanda_: Presentare il pugno chiuso a
   chi deve rispondere.

   _Risposta_: Respingere il pugno di chi domanda.

V'erano poi quest'altri segni:

   _Domanda_: Colla mano far atto di tergersi il sudore dalla
   fronte.

   _Risposta_: Battersi colla mano dritta due volte il cuore.

E v'erano alte parole:

   _Domanda_: Virtù. — _Risposta_: Sacrificio.

Oppure:

   _Domanda_: Segreto. — _Risposta_: Morte.[17]

Il simbolo decorativo della _Giovine Italia_ consisteva in un
ramoscello di cipresso; simbolo anche della morte a cui tutti
i federati doveano votarsi, per conseguire “la repubblica una e
indivisibile, in tutto il territorio italiano, indipendente, uno e
libero„, chè tale era il principio fondamentale della federazione.
— Il giuramento, dettato dal Mazzini, era solenne; in alcuni punti
terribile:

                         “Io cittadino Italiano

   “davanti a Dio, Padre della libertà, davanti agli uomini nati a
   gioirne, davanti a me e alla mia coscienza specchio delle leggi
   della natura;

   “pei diritti individuali e sociali, che costituiscono l'_uomo_,
   per l'amore che mi lega alla mia patria infelice; pei secoli
   di servaggio che la contristano; pei tormenti sofferti da'
   miei fratelli Italiani; per le lagrime sparse dalle madri sui
   figli spenti o captivi; pel fremito dell'anima mia in vedermi
   solo inerte ed impotente all'azione; pel sangue de' martiri
   della patria; per la memoria de' padri; per le catene che mi
   circondano,

                                 “Giuro

   “di consacrarmi tutto e sempre con tutte le mie potenze morali
   e fisiche alla Patria ed alla sua rigenerazione; di consacrare
   il pensiero, le parole, l'azione, a conquistare indipendenza,
   unione e libertà all'Italia; di _spegnere col braccio ed
   infamar colla voce i tiranni_ e la tirannide politica, civile,
   morale, cittadina o straniera; di combattere in ogni modo le
   inuguaglianze fra gli uomini d'una stessa terra; di promuovere
   con ogni mezzo l'educazione degl'italiani alla libertà ed alle
   virtù che la rendono eterna;

   “di cercare per ogni via che gli uomini della _Giovine Italia_
   ottengano la direzione delle cose pubbliche;

   “di propagare con prudenza operosa la federazione, di cui fo'
   parte da questo momento;

   “di ubbidire agli ordini ed alle istruzioni che mi verranno
   trasmesse da chi rappresenta con me l'unione de' fratelli;

   “di non rivelare per seduzioni o tormenti l'esistenza, le
   leggi, lo scopo della federazione, e di distruggere potendo il
   rivelatore.

   “Così giuro, rinnegando ogni mio particolare interesse pel
   vantaggio della mia patria, ed invocando sulla mia testa l'ira
   di Dio e l'abbominio degli uomini, la infamia e _la morte dello
   spergiuro_, se io mancassi al mio giuramento.„[18]

La principessa Belgiojoso pronunciò questo giuramento?... Certo nè ella
nè il principe ex consorte Emilio si attennero al secondo paragrafo
dello statuto della _Giovine Italia_, che affermava la repubblica
avere per iscopo anche “l'abolizione di ogni aristocrazia e d'ogni
privilegio, che non dipendesse dalla legge eterna della capacità e
delle azioni„. Cristina Belgiojoso-Trivulzio non si fe' chiamar mai
“cittadina„, bensì sempre “principessa„. E, aristocratico nell'anima
era il principe Emilio; e il Mazzini lo chiamava spesso con quel
titolo, quando con fidi amici si lamentava delle inclinazioni di lui ai
piaceri mondani; quando si doleva delle riluttanze, dell'abbandono.[19]
Poichè ben presto il Mazzini provò l'amarezza degli abbandoni.

L'agitatore ideò d'irrompere con una spedizione armata nella Savoja,
per rovesciarne il principato assoluto e diffondere da quelle balze nel
sopito Piemonte la rivoluzione e la repubblica: ciò doveva essere il
principio della liberazione di tutt'Italia!... Ma, prima, nel febbrajo
del 1831, una spedizione in Savoja fu decisa dal Comitato italiano di
Parigi. Ne era l'anima un fierissimo vecchio, quasi cieco (lo rivedremo
nel VI capitolo), il profugo Filippo Buonarroti, che dava lezioni
di spinetta. Il venerando Lafayette, amico della Belgiojoso, colui
ch'aveva contribuito a fondare la repubblica degli Stati Uniti, (allora
egli era generalissimo della Guardia Nazionale di tutta la Francia)
ajutava l'impresa presso il Governo di Luigi Filippo. Egli ottenne
dal Guizot, ministro degl'interni, “fogli di via„ e denaro ai profughi
politici, che avessero voluto partecipare alla spedizione. E il Dupont
de l'Eure, ministro della Giustizia e dei Culti, diceva al Lafayette:
_Dites aux Italiens d'agir: La France se levera tout'entière pour
les secourir en cas de bésoin._ Il presidente del Consiglio, Giacomo
Lafitte, banchiere, la cui Casa aveva fornito denaro senza rimborso
per l'insurrezione, dichiarò al Lafayette di essere nell'interesse
della Francia il circondarsi di Stati liberi: la Francia non avrebbe
permesso ad altre potenze di schiacciare i rivoluzionari.[20] La
principessa Belgiojoso inviò, col mezzo del modenese Vincenzo Pisani
(uno spaccone), sessanta mila franchi[21], parte in denaro, parte in
cambiali; e trapunse ella stessa la coccarda per la spedizione[22];
alcuni francesi e signore inglesi elargirono altri soccorsi a Lione,
donde la spedizione, guidata dal generale piemontese Regis, fra le
acclamazioni del popolo stava per muovere verso la Savoja; quand'ecco
il ministero Lafitte d'un tratto è rovesciato e Casimiro Perrier, nuovo
presidente, ordina al prefetto di Lione d'impedire, anche con la forza,
la partenza degli insorti per la Savoja: e tutto andò in fumo, come
piacque al re Luigi Filippo che aveva segrete intese con l'imperatore
d'Austria. Quello fu un periodo di aspre contrarietà per Cristina. Era
disgustata del marito, e più di parecchi profughi. Aveva affidato dieci
mila franchi a certo Pironti, perchè soccorresse gli esuli italiani
di Marsiglia; ma il brav'uomo pensò ch'era meglio soccorrere soltanto
sè stesso, e li intascò. Per le cambiali rilasciate, la principessa
si trovò impigliata negli imbrogli. Il pagamento di quelle cambiali
famose suscitò arrabbiate contestazioni con un piemontese, certo
Fasanini, che le aveva girate, e che troveremo più tardi. Ma il peggio
per la principessa fu il tradimento d'un Doria, che non apparteneva
no, alla gloriosa famiglia di Genova, ma ne portava, o forse se n'era
appropriato, il nome. Parliamo di costui; ma prima dobbiamo accennare
che a Parigi dove Cristina si ritrasse nel 1831, domandò (fingendo
umile pentimento) all'Apponyi, ambasciatore d'Austria a Parigi,
la restituzione dei beni confiscati. Infatti, era stata costretta
a vendere i suoi gioielli per 150,000 franchi. — E ora veniamo al
traditore.




IV.

Un traditore.

  Un Argenti propone di uccidere il Metternich. — Il marchese
  Raimondo Doria e il Metternich. — Avventure del Doria. — Sue
  delazioni. — Il Doria e la Principessa. — Misteriose riunioni a
  Genova. — Una tragedia a Milano.


Era il marchese Raimondo Doria di San Colombano (così almeno egli si
firmava); e per lui, nessuna pietà! Nessuna per lui che, trascinando
nel fango un gran nome ligure, volle farsi delatore de' proprii
fratelli di fede per isfogare contro gli uni vendette, rancori; e
contro gli altri.... Non potea lanciare per loro neanche la scusa
d'un'offesa o d'una provocazione; eppure fe' loro, con perfido gusto,
tanto male....

Simile a una vipera, il nome del Doria s'intreccia con quello della
Belgiojoso, e con quanti altri nomi di cospiratori e di martiri!

Era il 28 giugno del 1831. Un piccolo uomo, che avea l'aria sorridente
d'un frequentatore di quinte e galante corteggiatore di ballerine, il
nobile cavaliere Carlo Giusto de Torresani Lanzfeld, imperial regio
consigliere aulico, direttore generale di polizia a Milano, inviava al
presidente del tribunale di Milano una nota di gran rilievo contro due
cospiratori lombardi: Giovanni Albinola e Felice Argenti.

L'Argenti (la cui vita avventurosa conosceremo nel seguente capitolo)
avea tentato uno sbarco rivoluzionario sulle coste della Toscana; e dal
Governo di Firenze era stato arrestato a Pietrasanta e consegnato alle
autorità di Milano, felicissime d'aver alfine nelle mani un lombardo
ribelle di prima linea, dopo tanti che eran loro sfuggiti. L'Argenti
venne rinchiuso nelle carceri di Porta Nuova, dove venne pur custodito
Giovanni Albinola: entrambi erano giovani, entrambi eran nativi di
Viggiù presso Varese.

Il Torresani diceva, in quella nota, d'aver fatto rapporto sui due
arrestati al conte Sedlnitzky, presidente del _Supremo dicastero aulico
di polizia e di censura a Vienna_; il quale s'affrettò a comunicare il
rapporto al cancelliere di Stato e di Corte, principe di Metternich.

E il Metternich affidò allora al conte Sedlnitzky una lettera segreta
pervenutagli da Livorno nel dicembre dell'anno innanzi, firmata:
_Marchese di San Colombano_. Questa lettera, stesa in scorretto
italiano, con rozza scrittura, da quel marchese, racconta che, in una
“Vendita di carbonari„ tenuta segretamente (come il consueto) nella
metà d'agosto di quell'anno stesso a Genova, l'Argenti si era proposto
di trucidare il principe di Metternich. La lettera soggiunge che la
proposta non era stata accettata dall'assemblea dei cospiratori perchè
egli, marchese di San Colombano, vi si era opposto.

La lettera comincia così:

“Felice Argenti, console generale del Brasile in Livorno, si offrì di
troncare i giorni dell'Altezza Vostra, se ciò gli veniva permesso.
I carbonari sono armati d'un fucile, d'uno stilo e di due mazzi di
cartuccie, e devono avere con sè 16 franchi. I carbonari devono essere
pronti ad agire al primo segnale dei loro superiori, agli ordini dei
quali sono responsabili colla propria vita.„[23]

Questo marchese di San Colombano o Raimondo Doria, nella Carboneria
aveva voluto assumere il nome simbolico di _Morte_; ed era stato
promosso fino al sesto grado di dignitario nella Carboneria e di “gran
maestro„ per tutta la Spagna.

Egli, infatti, conosceva la Spagna per avervi dimorato. Sua madre era
una spagnuola. Anna Saavedre: suo padre (egli faceva credere) era
uno Stefano Doria di Genova; sua moglie, dalla quale era separato,
viveva colla nobile famiglia paterna a Caselle, presso Torino. Contava
trentott'anni. Disgustato dei Carbonari, ne fu il Giuda.

Benchè nato a Malaga, il Doria abitava a Genova, o dove piaceva
meglio al Governo Piemontese, al cui servizio militava come capitano
di cavalleria. Una volta, subì un processo a Madrid “per calunniosi
sospetti d'alto tradimento fondati sulle mie relazioni col ministro
della guerra Cruz (diceva egli) e l'esito della mia procedura si fu
ch'egli perdette il portafogli di quel ministero, ed io venni esiliato
dalla Spagna.„

Ma anche a Genova i tribunali gli erano saltati addosso. Il marchese
avea rapita una donna; era perciò stato condannato a due anni di
carcere, pena che per grazia reale gli fu mutata in due mesi d'esilio
dagli Stati Sardi.


Al Torresani fu trasmessa la lettera dal Doria scritta al Metternich;
ed egli, allora, deve avere esclamato: “Ecco, questo è il nostro uomo!„
Fatto sta che, col mezzo d'un atto dell'imperatore d'Austria, lo fece
venire a Milano.

“La mia venuta qui in Milano (raccontava il Doria in un interrogatorio
davanti al tribunale di Milano) fu motivata dalla comunicazione d'una
risoluzione sovrana di Sua Maestà l'imperatore d'Austria. Sono stato
scortato da due carabinieri sino al confine austro-sardo; e di là
giunsi liberamente a Milano _coll'intenzione_ di far conoscere ch'io
sono un uomo d'onore e di cooperare per quanto sta in me a svelare le
perfide trame che minacciano tutt'i Governi legittimi.„ Con decreto
dell'imperatore, il Doria “veniva assicurato dell'impunità„. Nello
stesso tempo, era esentato dal confronto colle persone che avrebbe
denunciato al tribunale.

Da allora, in tutti gli atti numerosissimi della polizia e dei
tribunali, il Doria apparisce coll'inseparabile predicato d'_impune_:
l'_impune Doria_: il suo stigma.

Arrivando a Milano, quel tristo si cambia nome. Non è _Doria_ che
pei tribunali e per la polizia: per tutti gli altri, è _Stefano De
Gregorio_. Va ad abitare in una casa, senza portinajo, sulla Corsia del
Giardino, oggi via Alessandro Manzoni, in un piccolo appartamento dove
penetra solo una servente trentenne, certa Maria De Bernardi, che verrà
poi pugnalata. Il Doria le affida un bambino avuto da un'amante. Il
povero figliuolo è malaticcio; eppure quel padre crudele lo fa dormire
sulle sedie.

Quasi ogni mattina, alle nove, il Doria esce solo, sempre solo, e si
reca nella vicina Casa di correzione a Porta Nuova; e là, dinanzi
al consigliere d'appello, Paride Zajotti, letterato e inquisitore
astutissimo di tanti nobili patrioti, e alla presenza degli assessori
Pecchio, Càrcano e dell'_attuaro_ Grabmayer, depone atroci denunce,
che vengono diligentemente raccolte dall'_attuaro_ in diffusi processi
verbali; e durano dalle dieci della mattina alle quattro pomeridiane
quelle sedute, quelle infami denuncie! Con lo scopo di evitare
pericolose pubblicità, la polizia ha scelto appunto quel luogo:
là, infatti, il consesso giudiziario è solito di trasferirsi per
interrogare i detenuti di quelle carceri; così non può dare nell'occhio
il convegno segreto col Doria.

Il Doria si esprime a stento, in un italiano misto di frasi e di parole
spagnuole; e continua, continua imperterrito per giorni interi, per
settimane, per mesi, a svelare i movimenti dei liberali di Spagna e
dei liberali d'Italia, che chiama sempre _carbonari_ anche quando
sono federati mazziniani della _Giovine Italia_. Racconta che un
Riva, massone, avea rivelato al Governo di Madrid la tramata congiura
d'un'insurrezione, e che, essendo stato dannato a morte col pugnale da'
confratelli traditi, aveva anticipata la propria fine, impiccandosi
a' piedi d'una croce, dopo d'avere scritta la storia dei proprii
infortunii. Il Doria denuncia la spagnuola Dolores Palafox, contessa
di Villamonte, dama d'onore della Corte di Madrid, congiurata, anzi
la prima delle _giardiniere_ (Carbonare) della “vendita di Madrid„.
Il Doria non risparmia i supposti proprii consanguinei, e tradisce e
denuncia il marchese Montaldo Doria di Genova: lo qualifica “maestro
in Carboneria, generoso verso di essa, come gli ebbero a confidare
lo stesso marchese e gli altri carbonari„. Denuncia anche un Filippo
Doria, al quale Giuseppe Mazzini scriveva (col finto nome di _Strozzi_)
queste precise parole in un biglietto: “Abbiate fede di fratello in chi
vi presenta questa linea.„ E chi gliela presentava era il suo infame
delatore, egli, Raimondo Doria! E costui denuncia anche un Antonio
Doria di Genova, librajo, designandolo “come il più pericoloso, perchè
il più abile.„ E denuncia con cento altri un ammirabile patrizio
milanese, il marchese Camillo d'Adda Salvaterra; il quale viene
preso e arrestato a Napoli dal poliziotto Bolza, degno accolito del
Torresani. Condotto a Milano e rinchiuso nelle carceri di Porta Nuova,
Camillo d'Adda vien tormentato da interminabili astuti interrogatorii;
ma egli, con abilità meravigliosa, con eroica costanza, sa eludere
le mire degl'inquisitori, mai scoprendo gli altri, mai lasciandosi
sfuggire la menoma rivelazione, mai debole fra le reti capziose, fra
le tempeste d'innumerevoli domande, che, colle risposte sue, empiono
grossi fascicoli e buste degli archivii segreti. Giusta la procedura
austriaca, i tribunali non condannavano mai, se i rei politici non
avessero confessato; ma gl'indizii di reità eran tanti per quel
patriota, cuor di bronzo, eroe del silenzio! Onde se lo tolsero una
buona volta dagli occhi e lo bandirono a Linz.

Il marchese Doria denuncia il marchese Francesco Maria Passano di
Genova, gran mastro di Carboneria; ed ecco come narra il suo primo
incontro con lui presso il parroco di San Francesco d'Alvaro vicino
a Genova: “Furono portati dei vini e del caffè, e, mentre questi
rinfreschi giravano, io vidi che il Passano (ch'io non conosceva se non
di riputazione) prese un bicchiere e, tirandosi due passi indietro, mi
fece i soliti segnali carbonici.„

Denuncia il marchese Damaso Pareto, il giudice istruttore Daccorsi,
l'avvocato Elia Benza, l'ufficiale d'artiglieria piemontese Luigi
Boccardi, e il commediografo, intendente di finanza, Alberto Nota.
Denuncia un marchese Caracciolo di Napoli, che, a quel tempo, dimorava
a Genova, un segretario governativo, Pelloux, il barone Carlo Poerio. E
quanti altri!

Anche per le federazioni segrete, occorrono denari; e il Doria racconta
di certi fondi impiegati a Parigi, per cura del fremebondo, popolare
poeta delle _Fantasie_: Giovanni Berchet.

Non ostante il suo indomito amore per la poesia, il Berchet era
versato assai bene nelle cose commerciali e per l'educazione avuta a
Milano dal padre e perchè, appena esule a Londra, s'era impratichito
nella casa di commercio del milanese Ambrogio Ubicini. Ricorrevano
quindi a lui fiduciosi. Il Berchet possedeva inoltre l'altro senso
(così raro) dell'uomo di Stato. Lo notò giustamente Giuseppe Massari,
che, anch'esso profugo, conobbe il Berchet a Parigi. Ne' _Ricordi
biografici del generale Alfonso La Marmora_, il Massari scrive: “Il
poeta nazionale Giovanni Berchet alla vivacità dell'immaginazione
congiungeva uno squisito senso politico, che le amarezze dell'esilio
e la lunga esperienza delle cose umane rinforzarono ed acuirono. Il
suo parere era tenuto in gran pregio dal D'Azeglio e dai principali
uomini politici in Piemonte.„[24] Nato a Milano nel 1783, vigoreggiava
a quel tempo nel meglio della virilità. Quei fondi vennero impiegati
a Parigi sotto il nome del Berchet, ma appartenevano tutti a un altro
milanese, a un altro esule, a un altro cospiratore: al Marliani. Questo
Marco Aurelio Marliani era un giovane signore, entusiasta ammiratore
della Belgiojoso, artista e ricco; ricco quanto prodigo; onde il
Doria osservava come gli esuli a Parigi erano costretti a ricorrere
al serio nome del Berchet, per evitare che il Marliani profondesse i
denari secondo il suo costume. Il Marliani nutriva viva passione per la
musica. Compose un'opera, _Ildegonda_, ispirata dalla patetica novella
del Grossi, su libretto del patriota modenese Pietro Giannone, poeta
dell'_Esule_, poeta dei Carbonari, amico anch'esso della Belgiojoso.
Colle più facili speranze, ei fece rappresentare nel 1837 la sua
_Ildegonda_, prima nel Teatro Italiano di Parigi, poi alla Scala di
Milano colla De Giuli-Borsi e coll'Albani, interpreti eccellenti; ma
l'opera non piacque, e cadde per sempre. Non avea sortito fortuna più
lieta un'altra opera sua, _Il Bravo_, che il tenore Duprez, il Ronconi
e la Persiani aveano cantato a Napoli nel '36. Il Marliani rimase a
Parigi fino al '49, quando il suo sentimento patriottico lo trascinò
a Bologna, e, nell'8 maggio di quell'anno, proprio a Bologna, si fe'
uccidere.... Magnifico tipo di romantico, fra i mille somiglianti che
popolavano le terre d'Italia, le terre d'esilio!... Era l'amante della
celebre cantatrice Giulia Grisi.

Oltre il parroco, presso il quale Raimondo Doria s'incontrò col
marchese Passano, altri sacerdoti facevan parte di sètte liberali. Il
sacerdote poeta Tommaso Bianchi, giovane nativo di Torno sul lago di
Como, stretto fra le spire degl'interrogatorii del Bolza, nel castello
di Milano, fu côlto da delirio e morì d'improvviso in carcere; forse
suicida.... Il Doria denunciò che pure il vescovo d'Oporto apparteneva
alle sètte liberali; così il nipote di lui, Meschita, allora ministro
della polizia presso il maresciallo Soult, duca di Dalmazia. Un
poliziotto cospiratore per la libertà universale! Qual prodigio!

Le denuncie dell'impune Doria (il quale poteva raccontare ciò che
voleva dal momento che gli erano risparmiati i confronti cogli
accusati) mettevano in moto molte penne d'impiegati, molte gambe di
gendarmi; e non solo nel Regno Lombardo-Veneto; bensì anche negli altri
Stati concordi coll'Austria nella caccia accanita dei liberali; stati
e statarelli che alla grande vigile alleata portavano riconoscenza per
gli utili avvertimenti e per le denuncie riguardo ai proprii sudditi
ribelli; e la fonte principale delle denuncie e degli avvertimenti era
sempre quella: il Doria.

Il Doria denunciò anche la principessa Belgiojoso.


Per due intere giornate, il miserabile parlò della principessa
Belgiojoso dinanzi al consesso giudiziario di Paride Zajotti e
compagni. Qui, riassumo il suo lungo racconto, ricordando ancora
ch'egli, nella sua rozzezza, spesso confonde la _Giovine Italia_ colla
vecchia _Carboneria_.

Il Doria conobbe la principessa nel focolare dei ribelli: a Genova. Il
marchese Passano di Genova, gran mastro della Carboneria, gli disse
che la giovane dama lombarda era una _distinta giardiniera_, e che,
se egli avesse bramato di conoscerla, andasse una sera al passeggio
all'Acquasola.

Le _giardiniere_ erano divise in due gradi speciali: _apprendenti_ e
_maestre_. La setta si serviva delle giardiniere “per sedurre (parole
del delatore) impiegati e personaggi„. Usavano gli stessi toccamenti
dei cospiratori; le stesse parole e segnali per riconoscersi.
_Costanza_ e _Perseveranza_ eran le parole delle giardiniere di primo
grado: _Onore, Virtù, Probità_ eran le parole del secondo, che la
principessa Belgiojoso doveva pronunciare sovente: ell'era _giardiniera
maestra_.

Le giardiniere eseguivano fra loro e coi federati un segnale per
riconoscersi: passavano la mano destra dalla spalla sinistra alla
destra, descrivendo un semicerchio: poi portavano la mano stessa al
cuore, e vi battevano tre volte.

Una sera d'estate, al passeggio dell'Acquasola, la bellissima
principessa camminava a braccio del marchese Passano, che le presentò
subito il Doria; e da allora il Doria e la principessa divennero amici.
Ella credeva d'aver trovato un fratello di fede per la redenzione
d'Italia....

Era appunto all'Acquasola il luogo di riunione dei cospiratori. Finito
il passeggio della sera, essi si recavano là, in fondo, divisi in
piccoli gruppi per non destare sospetti. Colui che dovea fare una
comunicazione stringeva in pugno un bastone collo stocco, e, passando
dinanzi a tutt'i confratelli, faceva loro, col bastone stesso, un
segno d'intesa. Quindi saliva su un'altura dell'Acquasola; e, a poco
a poco, i piccoli gruppi vi salivano anch'essi. Egli, allora, andava
incontro all'uno e all'altro, comunicando con poche parole quanto
dovea dire. Oggi era l'arrivo di qualche persona sospetta; domani, era
l'avvertimento di qualche pericolo; e via via.

Nei colloquii che la principessa Belgiojoso teneva col marchese
Doria, gli disse di conoscere Giuseppe Mazzini e di conoscere Bianca
Milesi sua concittadina. L'ardente Milesi, che abbiamo veduta in uno
dei precedenti capitoli, ispiratrice, amica della Belgiojoso, s'era
trasferita, difatti, a Genova, dove avea sposato il medico Carlo
Mojon, anch'esso acceso di patriotici ideali, anch'esso cospiratore.
La principessa abitava con loro; e sappiamo come, e quando, ella sia
fuggita da quella casa per riparare a Marsiglia e ad Hyères.

Il marchese Passano e Giuseppe Mazzini additarono al Doria la Milesi
come _maestra giardiniera_. Fidandosi del Doria, la principessa non
gli nascose che per la causa italiana ella avea sostenuto pecuniarii
sacrificii, aggiungendo che “anche sotto questo rapporto, lo spirito
dei buoni e cari _cugini_ milanesi era eccellente„ concorrendo
volentieri con forti somme alla causa comune. La principessa aggiunse
(sempre secondo quanto narrava il Doria) che nella Lombardia la rete
della cospirazione si estendeva sempre più e che molte in Lombardia
eran le _giardiniere_ e molti i _giardini formali_. Nove _giardiniere_
costituivano un _giardino formale_, e tutt'i _giardini formali_
costituivano l'avanguardia dell'occulto esercito femminile.

I lettori sanno come il Doria rivelasse, con lettera, al principe di
Metternich che Felice Argenti volea trucidare Sua Altezza. Ebbene, il
Doria nelle sue delazioni al consesso giudiziario di Milano, presieduto
da Paride Zajotti, tendeva a far sospettare che la principessa fosse
complice dell'Argenti, narrando che gli pareva avessero fatto un
viaggio insieme da Genova a Livorno! E narrò anche questo:

“La principessa fu varie volte a pranzo e a colazione con me, in
compagnia del Passano; e ciò nella mia stessa casa. Così, ella,
partendo da Genova, affine di conservare una reciproca grata memoria,
diede a me un cordone di margheritine guernite in oro e una posata
d'argento dorata; ed io le diedi, in un medaglione d'oro, il mio
ritratto.„

E ancora, alludendo a un ufficiale superiore austriaco, il marchese
Doria ebbe il coraggio di aggiungere quest'altro racconto:

“Nei lunghi famigliari rapporti colla principessa Belgiojoso, ho
potuto riconoscere che la medesima era _giardiniera maestra_ e aveva
in Milano molte amiche giardiniere anch'esse, e tutte esaltate come
lei per la causa della libertà italiana. La Belgiojoso parlava bene
anche di molti suoi amici egualmente settarii, fra i quali lasciava
scorgere che alcuno avvicinasse la persona di Sua Altezza imperiale
l'Arciduca-Vicerè. Sebbene la salute di lei fosse molto gracile
(giacchè essa mi diceva d'esser soggetta a parecchi incomodi) devo
giudicarla capace d'intraprendere qualunque ardita azione, perchè i
suoi sentimenti sono risolutissimi.„

Quell'uomo dicea d'avere scambiati doni d'amicizia con una signora, e
ne tradiva così la buona fede!... E quali menzogne racconta il basso
delatore! Dice che la principessa andava a pranzo da lui col marchese
Passano, e, in un altro punto, narra ch'ella andava da lui “tutta
sola„! Ma nè la principessa, nè altra donna, poteva metter piede in
quella casa, perchè il Doria, allora, aveva seco un'amante, la quale
non tollerava rivali nè illustri nè oscure. Quell'amante terribile
arrivò al punto di versargli per più giorni un veleno nelle bevande,
sperando ch'egli morisse.

Un'altra menzogna (smascherata poi dallo stesso Torresani) era quella
dell'ufficiale austriaco, amico della principessa, e settario.

L'idea che nell'esercito vi fosse un settario e che questo avvicinasse
il vicerè Ranieri, fece prender fuoco alla polizia. Le indagini non
mancarono (immaginarsi!); ma condussero a smentire il Doria. Nessun
ufficiale austriaco poteva essere amico della Belgiojoso; nessun
ufficiale cospirava; meno poi quello che, di tratto in tratto,
avvicinava il vicerè, e ch'era un povero invalido pensionato, il
colonnello degli ulani Woyma.


Il tradimento e la scelleraggine del sedicente Raimondo Doria di San
Colombano furono noti ben presto ai cospiratori di Genova; i quali
decisero di punirlo colla morte. Nella primavera del 1833, pochi
mesi dopo le denuncie contro la Belgiojoso, uno sconosciuto, di
bell'aspetto, cominciò ad avvicinare Maria De Bernardi, servente del
Doria, o del signor Stefano De Gregorio, come il ribaldo si faceva
chiamare a Milano. Una mattina, passando essa per lo _stradone di
Sant'Angelo_ col povero bambino del Doria al collo, incontrò quel
signore e rispose ai discorsi ch'egli cominciò a tenerle con modi
gentili. E, per più mattine, l'incognito (che si limitò a dichiarare
chiamarsi _Luigi_) aspettò sulla via la domestica, offrendole la
propria amicizia.... Una volta, nella tranquilla via Borgonuovo,
pochi passi discosto dalla casa della bella e capricciosa contessa
Giulia Samoyloff, il _signor Luigi_ e la domestica, che andavano
amichevolmente insieme, incontrarono un uomo di signorile apparenza;
e il signor Luigi lo fermò subito dicendogli: “Questa è quella donna,
che tiene in custodia il ragazzo del signor Stefano De Gregorio!„ Il
sopraggiunto nulla disse; accarezzò il bambino, e se n'andò.

Alle cinque della mattina del 1º maggio di quell'anno 1833, il
_signor Luigi_ e la Maria si trovano soli, solissimi, nel più intimo
colloquio.... fuori di Milano, alla _Cascina dei Pomi_; quand'ecco
l'uomo afferra furente per il collo la disgraziata, e le intìma, se
vuole aver salva la vita, d'avvelenare il De Gregorio, con una boccetta
che leva di tasca e le porge. La donna rimane allibita; ma recisamente
rifiuta di macchiarsi d'un delitto. L'altro l'atterra, colpendola forte
coi pugni sullo stomaco e al capo; ma ella rifiuta ancora, rifiuta
sempre, risolutissima. E il sicario le mena due coltellate al collo, e
fugge.

La De Bernardi con sforzi sovrumani si leva dal suolo, e, fermando
con un fazzoletto il sangue che le sgorga dalla gola, si trascina
penosamente in città e batte alla porta d'una propria sorella maritata
al fabbro ferrajo in via San Spirito, poco lungi, adunque, dalla casa
nella quale il Doria alloggiava sulla Corsia del Giardino. Il primo
pensiero della sventurata, prima ancora di porsi a letto, è di scrivere
al suo padrone. Ecco la sua lettera con tutti i suoi errori:

        “_All sig. Stefano_,

   “Scrivo a lei in questo momento che mi è permesso già che sonno
   stata mortalmente asasinata per salvare a lei la vita il resto
   solo comunicherò a viva voce però credo bene a prevenirlo si
   guarda bene già che lo vogliono a se sinare, non si sgomenti e
   venga da me il più presto possibile.

                                          “di lei sua fedele serva
                                              “MARIA DE-BERNARDI.„

In quella stessa sera, uno dei capi più volpini della polizia, il
noto Bolza, va a interrogare la servente ferita, la quale geme sul
letto della sorella, ed è in preda a delirio, a vomiti, sputa sangue.
Al chiarore d'un piccolo lume, il Bolza scrive un processo verbale,
strappando a mala pena qualche parola dall'inferma. Quelle pagine,
vergate, sulla ruvida carta dei protocolli, dalla scrittura pesante,
nera dell'accanito poliziotto, rivelano tutta la scena tetra, miseranda
del momento: par di sentire le risposte trarotte della donna ferita,
quasi le sue parole gorgoglianti nel sangue, là in quella squallida
camera di poveri operaj semibuia. La preoccupazione della servente,
che per salvare il proprio padrone giacea vittima per lui, — la
preoccupazione che la tormentava più delle ferite era quella d'aver
mancato di fede.... come dirlo?... di fede amorosa verso il padrone.
Era l'idea del tradimento d'amore commesso verso di lui che la facea
smaniare; non la coscienza del tradimento del marito, povero operajo
della Zecca, il quale, forse, in quel momento, chi sa? coniava le
monete destinate al Doria. Tale si manifesta, qualche volta, il cuore
della donna nelle modeste classi sociali, come nelle alte. Più tardi,
la donna ferita viene interrogata da Paride Zajotti, per istrapparle
altri dati affine di costruire un edificio d'accusa; ma quella
disgraziata, sempre più affranta, non può che ripetere le dichiarazioni
già fatte prima al Bolza. Il medico giudiziario dottor Caimi,
visitandola cinque giorni dopo, trova che le due ferite purulente ai
lati della laringe non sono pericolose di morte; pericoloso gli sembra,
invece, un colpo preso sullo stomaco; e per salvare l'infelice, le cava
sangue!...

Tale il fatto. Mai si seppe chi fosse il feritore e il suo misterioso
compagno di via Borgonuovo; e ignoriamo se la povera servente sia
vissuta dopo la tragedia; ma abbiamo motivo di credere che ne sia
morta. Infatti, quando la polizia cadde nel sospetto che il feritore
della De Bernardi fosse un giovane straniero, il quale viveva
meschinamente a Milano dando lezioni d'inglese, certo Gregorio
Codeville, denunciato qual carbonaro dal Doria, non fu possibile che il
Codeville venisse fatto vedere alla domestica ferita: della disgraziata
non si fa più parola!... E il Tribunal criminale, con sua nota del 22
maggio 1833, scrive alla polizia che lasci stare il Codeville, nulla
risultando di criminoso contro di lui. Neppure i due arrestati Felice
Argenti e Giovanni Albinola, nelle loro aperte confessioni davanti
al tribunale, accusarono il maestro d'inglese. Bensì l'Argenti narrò
che Raimondo Doria voleva uccidere il proprio fratello servendosi del
pugnale dell'Albinola, per punire, diceva il Doria, in quel fratello
uno spergiuro della Carboneria; in realtà, diceva l'Argenti, per
impadronirsi degli averi di lui.

Ma come finì quello scellerato?... — Chi può saperne la fine?...

Cesare Correnti, che, liberata la Lombardia, prese qual proprio intimo
segretario un Sandrini, già applicato alla cancelleria segreta del
Governo austriaco prima delle Cinque Giornate, e poscia convertito
al liberalismo, tentò pur egli ricerche sulla fine di quel tristo; ma
invano. Non la conosceva neppure il Sandrini, il quale avea copiato,
un tempo, con la sua bella scrittura, più di qualche nota sul caro
marchese Doria, e che essendo “dentro alle segrete cose„, molto, troppo
sapeva di cospiratori e di spie, tornando utile anche in questo al
Correnti per la valutazione di certi uomini vecchi inverniciatisi a
nuovo....

In alcuni _Ricordi di Giuseppe Mazzini_, affidati alla Biblioteca
Nazionale di Firenze, e che non recano la scrittura dell'agitatore
(scrittura simile un po' all'ebraica) nè lo stile suo corrusco,
si legge che il Mazzini fu ascritto all'ordine della Carboneria
da Raimondo Doria; ma sappiamo che il Mazzini non seguì a lungo la
Carboneria, bensì, spirito originale e indipendente, le eresse un
contro-altare: appunto la _Giovine Italia_. Non conosciamo quali
relazioni dirette passarono poi fra il Mazzini e il Doria: conosciamo
bensì il processo che, in seguito alle propalazioni del Doria, i
tribunali di Milano ordirono contro la principessa Belgiojoso. —
Vediamolo tosto.




V.

Processi contro i Belgiojoso. — Cospiratrici belle.

  Avventure di Felice Argenti. — Processo contro Emilio e Antonio
  Belgiojoso. — L'imperatore d'Austria interviene. — Processo
  contro la Principessa. — Ordini dell'imperatore a favore di lei. —
  Processo contro Teresa Kramer-Berra. — Fulvia Verri. — Anna Tinelli
  e Paride Zajotti. — Tornano in ballo le _giardiniere_! — Condanne
  di morte. — Lettera della Principessa al marito. — Affetti. — Nuovo
  esilio.


Appena il malvagio Raimondo Doria — l'_impune Doria_ — denunciò al
consesso di Paride Zajotti e compagni, che gli sembrava d'aver veduto
la principessa Belgiojoso insieme coll'Argenti sul piroscafo che
da Genova andava a Livorno, venne chiamato dalle carceri l'Argenti
perchè dinanzi ai giudici deponesse sul conto della cospiratrice. Il
Doria venne, per il momento, allontanato: e mai il nome del tristo
fu pronunciato dinanzi all'Argenti; mai dinanzi agli altri accusati e
traditi: e mai, forse, in tutta la sua vita, la principessa seppe del
tradimento infame di colui al quale fidente avea steso la mano d'amica
nelle vespertine riunioni misteriose dell'Acquasola a Genova.

Felice Argenti, baldo de' suoi ventinove anni, parea sfidare il
mondo; e l'avea mezzo girato.... Nativo di Viggiù, borgo del ridente
Varesotto, primeggiò ben presto fra i giovani ribelli all'Austria.
Si fe' carbonaro nella _Vendita_ di Milano, e, nel 1821, fuggì
in Piemonte. Combattè in Spagna, per la Costituzione, col grado
d'ufficiale; ma un esercito francese sotto gli ordini del duca
d'Angoulême sbaragliò lui e i suoi fratelli d'armi e d'ideali.
L'Argenti passò nel Messico, entrò in quella Carboneria, e contribuì
a buttar giù dal trono l'imperatore Iturbide, un avventuriero basco,
che s'era incoronato da sè, come Napoleone, facendosi chiamare
Agostino I: rifugiatosi poi in Italia e a Londra, S. M. Agostino I,
volendo riconquistar la corona, tornò nel Messico: ma, al suo arrivo,
fu arrestato e fucilato, come, più tardi, l'infelice Massimiliano
d'Austria. Stabilita nel Messico la repubblica, l'Argenti tornò ai
colli nativi e si gettò nella cospirazione della _Giovine Italia_.
A Varese, s'infiammò d'una terribil passione amorosa per una donna
comune, che a lui pareva una dea. Il marito della dea, per isviare
dalla propria testa il serto di Menelao, ricorse.... alle bajonette dei
gendarmi. L'autorità intimò allora all'Argenti di lasciare per sempre
Varese; ma l'Argenti non volle saperne; eluse la guardia dei gendarmi,
che vegliavano intorno al minacciato ostello, saltò da una finestra,
e, di notte, fuggì pei campi, pei clivi, ch'egli, grande cacciatore al
cospetto di Nembrod, conosceva benissimo. I gendarmi lo inseguirono;
egli spiccò un altro salto (quella volta da un muro) e si spezzò una
gamba; ma potè ancora sfuggire alle ricerche, trascinandosi in un campo
di grano, fra le cui alte spiche, nelle tenebre notturne, si nascose.

    Come da caccia inutile e molesta
    Tornano mesti ed anelanti i cani,

tornarono le guardie.... Spuntò l'alba. L'Argenti stette nascosto tutto
il giorno, spasimando, fra il grano. Alla sera, un erculeo contadino
scoperse il fuggiasco accoccolato; se lo caricò sulle spalle, e lo
trasportò oltre il confine, ad Artò, dove gli aggiustarono la gamba.
Grazie a Dio, l'Argenti potea correre ancora. E corse di nuovo il
mondo. “Per tre volte (egli diceva) ho dissipato le mie fortune; e
tre volte mi sono rialzato nell'agiatezza.„ Cercò, e trovò lavoro a
Trieste, a Genova, a Livorno.... preferendo sempre le città marittime,
per rifugiarsi, se inseguito, nelle navi inglesi o americane, che
godevano diritto d'asilo. Fu anche a Rio Janeiro, dove fece di tutto:
persino il tosacani. Scoppiata, nel luglio del 1830, la rivoluzione di
Parigi, vi volò come la farfalla alla fiamma, e con undici compagni,
ideò uno sbarco audace da Marsiglia in Italia per sollevarla tutta....
A capo della banda si pose un comasco, che poi si fece frate: Rocco
Lironi. I dodici apostoli di libertà sbarcarono a Pietrasanta in
Toscana; ma furono arrestati. L'Argenti, dal Governo toscano venne
consegnato all'austriaco; ed eccolo qui ora, nelle carceri di Milano, e
davanti a Paride Zajotti.

Bisogna sapere che l'Argenti si facea passare per console del Brasile a
Livorno; anzi, alcuni (come il Doria) lo ritenevan veramente per tale;
ma il Governo toscano mai volle riconoscerlo. L'Argenti supponeva che
il diniego provenisse per volere del Metternich; da qui, più acerbo
l'odio suo contro il Metternich; da qui la sua proposta di ucciderlo.
Ma non il Doria, come questi si vantava col Metternich e coi giudici
di Milano, non il Doria, bensì il marchese Passano s'era opposto
alla truce proposta dell'Argenti. Quell'assemblea di congiurati era
stata tenuta di notte, a bordo d'una nave americana, nel porto di
Genova. Come dovea sembrar strana quella riunione sulle acque, con
quei cospiratori, che parlavano a voce sommessa nella stiva!... E non
sospettavano un Giuda fra loro!...[25]


Interrogato da Paride Zajotti (il trentino inquisitore successo
al Salvotti, concittadino suo, innalzato nel frattempo a più alta
dignità), l'Argenti ammette d'aver veduto bensì la principessa
Belgiojoso sul piroscafo da Genova a Livorno; ma afferma di non
averla mai avvicinata a terra. La principessa, infatti, avea compiuto
qualche rapido viaggio con iscopo di propaganda patriotica, e per
stringere le file d'una decisiva azione comune fra i patrioti; ma
questi si mostravano troppo divisi da vedute politiche differenti e da
passioni....

Udito l'Argenti, Paride Zajotti lo fa ricondurre nel suo carcere e
chiama un altro giovane imprigionato a Porta Nuova: Giovanni Albinola,
pure nativo di Viggiù e possidente. L'Albinola dice l'Argenti suo
“seduttore„. Racconta, atterrito, che solo pei consigli dell'Argenti
si lasciò affigliare alla _Giovine Italia_ da Giuseppe Mazzini a
Genova. Racconta del proprio giuramento prestato alla setta, in casa
di Giuseppe Elia Benza; ma neppur egli depone una sillaba contro la
principessa Belgiojoso. Povero giovane, trascinato in un labirinto di
pericoli, pei quali non era nato, pei quali non avea la forza d'animo
di Cristina Belgiojoso.


Il processo contro Cristina Belgiojoso andò di pari passo con quello
contro suo marito e contro il cognato Antonio.

Fin dal maggio del 1831, la polizia di Milano dipingeva al tribunale
Emilio ed Antonio Belgiojoso “di principii liberali e in famigliarità
con persone note per la loro _esaltazione_; fra altre, con Luigi Meroni
e Timoleone Brambilla.„[26]

Su questo Luigi Meroni, di nobile famiglia, cadeva il sospetto d'alto
tradimento. Nell'università di Pavia, il Meroni s'era segnalato pe'
suoi impeti rivoluzionarii. L'_impune Doria_, nel suo ventunesimo
esame dell'ottobre 1832, depone d'averlo udito nominare a Genova qual
cospiratore. La polizia lo dipinge con nerissimi colori: “di cuore
depravato, fuori dell'ordinario ardito e facinoroso; incorreggibile
nei principii di vera avversione all'ordine legittimo.„ La polizia
lo accusava persino d'omicidio![27] Timoleone Brambilla era giovane
anch'esso, ricco, di bell'aspetto. A Milano, si radunavano insieme con
altri liberali nel _Caffè del Fumo_ sulla Corsia de' Servi (ora corso
Vittorio Emanuele); e il Torresani denunciava quel caffè al tribunale
perchè fosse chiuso per sempre.

Il Doria nulla depose contro Emilio Belgiojoso. Non l'avea mai veduto.
Infatti il principe, allontanatosi da Giuseppe Mazzini, era passato a
Parigi a cospirare con altri esuli colà e.... a divertirsi. Qualche
spia diceva d'averlo incontrato ai funerali del generale Lamarque
con una bandiera tricolore in pugno; ma i funerali del popolarissimo
generale napoleonico Massimiliano Lamarque, morto di colera a Parigi,
riuscirono così terribilmente affollati, così vorticosi e con disordini
sì gravi da durar ben fatica a ravvisare in quel pandemonio il
giovane vessillifero! Sta il fatto che altre spie deposero che Emilio
Belgiojoso non era più un cospiratore temibile! “E intanto il principe
Belgiojoso si diverte a Parigi!„ scriveva il Mazzini.[28]

D'un tratto, nel 24 luglio del 1833, il processo contro il principe
Belgiojoso viene sospeso.... Perchè mai?... Il Tribunale criminale di
Milano decide di sospenderlo aspettando da Roma alcuni atti ufficiali,
relativi a un ragioniere cremonese, certo Carlo Alberto Lancetti.
Dall'Argenti costui è sospettato come spia.... Sta, invece, il fatto
che il Lancetti, arrestato in Romagna quale “pericoloso emissario della
_Giovine Italia_„, ha dovuto ammettere davanti ai giudici pontificii le
proprie strette relazioni con Emilio Belgiojoso, soggiungendo che il
principe gli avea elargito denaro e altri soccorsi.[29] L'imperatore
d'Austria prende nota della sospensione del processo contro Emilio
Belgiojoso; e la procedura rimane in tronco per sempre. Così vuole
l'imperatore.

Sovrane, segrete influenze poterono sull'animo di Francesco I a
beneficio del principe?... Oppure il monarca volea favorire Emilio
Belgiojoso, perchè memore dei segnalati servigi resi dai maggiori del
giovane principe alla Casa d'Austria, specialmente dal valoroso conte
Lodovico Antonio Barbiano di Belgiojoso-Este, guerriero, ambasciatore,
vice-governatore dei Paesi Bassi austriaci?... O volea disarmare
l'inclito ribelle con un atto di clemenza?...


Si direbbe che agli occhi della polizia il conte Antonio Belgiojoso
apparisse più temibile del fratello Emilio. La polizia vedeva in lui
l'uomo che avea accompagnato di nascosto un amico, Alfonso Battaglia,
oltre il Po, perchè seguisse il generale Zucchi, divenuto capo dei
sovvertitori. L'11 dicembre del 1833, il Torresani scrive al Tribunale
criminale che Antonio Belgiojoso è sceso dalla Francia a Torino
“malato pei disagi del viaggio„. E a Torino il conte, per ordine di
quel tribunale, viene arrestato, non ostante le infelici condizioni di
salute. La madre, Amalia Canziani, appena apprende la trista notizia,
implora la polizia di lasciarla accorrere a Torino per abbracciare
il figliuolo ammalato; ma il Torresani le nega il passaporto. Nelle
carceri di Torino, il conte Antonio Belgiojoso può, per altro, vedere
un fratello, Luigi, dal quale riceve conforti; cosa che al Torresani dà
ombra....

Il Torresani rivelava intanto al Tribunal criminale che alte protezioni
favorivan _tutti_ i ribelli Belgiojoso:

“Non ignoro che il conte Antonio si loda del liberale trattamento
che riceve dal regio Governo sardo, che gli accorda anche colloquii
col fratello Luigi ed il permesso di scrivere. Io scrissi già perchè
queste pericolose facilitazioni siano troncate; ma non so se si potrà
ottenere l'intento, _troppo estese, e di riguardo, essendo le relazioni
di questa cospicua famiglia_. Pendono ora i riscontri diplomatici sulla
consegna dell'arrestato; ed a questo riguardo la proposizione che a
maggior garanzia sia permesso al nostro Governo d'inviare apposito
impiegato sino a Torino per ricevere il prigioniero.„[30]

Ma il conte Antonio ottenne, invece, un passaporto; e l'imperatore
d'Austria intervenne anche questa volta. “Con veneratissima sovrana
risoluzione„ (come scrive don Antonio Masetti, presidente del
tribunale, al Torresani) l'imperatore Francesco manifestò speciale
benevolenza verso il conte accusato d'alto tradimento.

Che dovea fare il Tribunal criminale, con tutto il suo don Antonio
Masetti, davanti a un'imperiale clemenza così spiegata?... Chinar la
testa e registrare, come registrò, ne' suoi protocolli: “Il processo
non ebbe maggior sviluppo, non essendosi trovata materia d'ulteriore
investigazione.„


Contro la principessa Belgiojoso il processo assumeva maggior
consistenza, in seguito alle denuncie del Doria e d'altri spioni. I
capi d'accusa erano più gravi. Oltre il resto, le spie riferivano
che la principessa aveva incaricato un segretario ed amico, certo
Bolognini, di elargire a nome di lei soccorsi ai rifugiati italiani man
mano che arrivavano in terra d'esilio. Una somma di diecimila lire con
questo scopo ella aveva consegnato anche ad un Pironti (non l'eroico,
illibato Michele); e quindi se l'era allegramente appropriate, come
abbiamo visto.

Si accusava la principessa di avere a' proprii ordini un emissario
ferventissimo, uno studente piemontese, certo Fasanini, esule del 1821,
che, per vivere, faceva il commesso viaggiatore di sete a Lione e il
commesso viaggiatore.... d'opuscoli incendiarii. Il banchiere Giuseppe
Marietti di Milano, chiamato davanti al tribunale, giurò di essere
stato in corrispondenza colla Belgiojoso, dopo la sua fuga da Milano,
per due cambiali, l'una di 15000 franchi, l'altra di 20000, tutt'e
due all'_ordine_ del Fasanini; particolare questo che, nella mente dei
giudici, confermava quanto su quel giovane emissario della principessa
era stato loro segretamente riferito. Antonio Vismara, già procuratore
della Belgiojoso, dichiarò davanti al Tribunale che le spedizioni di
denaro fattele all'estero ammontavano a sessantamila lire, oltre le
cambiali pagate in Milano ed oltre centoventimila lire pagate per una
casa che la principessa aveva comperata in Ginevra.

Nel processo sfilano (cinti d'orrore) i nomi delle dame colle quali la
Belgiojoso s'era legata, più o meno, in amicizia perchè a lei sorelle
negli ideali di patria o, come la polizia le chiamava, “sospette
in linea politica — infette di liberalismo — furenti settarie„....
a scelta! Erano la principessa Pietrasanta-Verri, la contessa
Martini-Giovio, Teresa Kramer nata Berra, la Berra madre della Kramer,
la contessa Ghirlanda, la contessa Cigalini-Dal Verme, Maddalena
Bignami-Marliani, la pittrice Ernesta Bisi e altre stelle e pianeti del
firmamento femminile. Nel loro _boudoir_ (il pensatojo delle signore),
nei loro tranquilli ritrovi, nelle loro feste, esse alimentavano con
piacere la passione delle idee sull'indipendenza d'Italia; e un nuovo
elemento, un nuovo raggio di vita entrava nella loro vita. La storia di
tanti secoli c'insegna che la donna primeggia nei tempi di decadimenti
sociali: la storia dell'indipendenza italiana ci mostra (eccezione
fulgente.) che la donna primeggia nell'epoca della risurrezione.

La questione dell'indipendenza affascinava le donne migliori d'Italia,
ch'eran poche, in principio, ma valevano per molte coi loro entusiasmi
collettivi, colla loro comunione intellettuale, colla loro bellezza.
Poichè anche la bellezza fu arma contro i despoti; fu sprone ai cimenti
per la libertà. Nella liberazione d'Italia, la bellezza della donna e
i baci d'amore entrarono per qualche cosa!... Alta inspiratrice è la
bellezza: onde il Leopardi, per le nozze della sorella Paolina (ch'era
brutta, poveretta!) cantava:

    Ad atti egregi è sprone
    Amor, chi ben l'estima; e d'alto affetto
    Maestra è la beltà.

Fra le belle patriote lombarde, quattro principalmente emergevano:
la Kramer-Berra, la principessa Pietrasanta, Margherita Ruga e Anna
Tinelli.


Teresa Kramer-Berra era figlia di quella Carolina Berra nata Frapolli
che, nel '21, accoglieva nella propria casa i Carbonari. La figlia
accoglieva, invece, i cospiratori della _Giovine Italia_. Nel '32,
ella riceveva l'avvocato Imperatori, Paolo Origo, Francesco Venini
e tanti altri che la polizia definiva per “liberali — esaltati —
fuorviati„ (anche questa volta, a scelta), occupandosene in un lungo,
interminabile carteggio. Ah, quanto scriveva la polizia! Quanto inutile
inchiostro![31]

Vi andava anche il nobile Emanuele d'Adda, rapito di quel volto e di
quelle grazie. La Kramer-Berra proferiva accenti che incantavano; ma
non potè dirne uno che guarisse il cuore di quell'innamorato ch'ebbe
triste la fine, poichè si dice tuttora che morisse per la donna
adorata.

Insieme col processo della Belgiojoso, il Tribunale ordì processo alla
Kramer-Berra. Il 6 dicembre del 1832, ella dovette comparire davanti
al Tribunale per iscolparsi. Durante una perquisizione in casa, le era
stato sequestrato un biglietto, che, all'udienza, ella riconobbe per
suo. Il biglietto, secondo il parere della polizia e del tribunale,
si riferiva all'incarico che un ricco, animoso patriota, il marchese
Rosales, le avea affidato: di far passare un soccorso a un prigioniero
politico incarcerato nella Casa di correzione a Porta Nuova. La Kramer
non ebbe condanna; ma da quel momento più stretto si fece intorno a lei
il cerchio odioso della vigilanza poliziesca.

Nel 1836, il colera desolava Milano; e Carlo Kramer (ch'era svizzero)
domandò alla polizia un passaporto per recarsi colla moglie Teresa
nella terra nativa; ma la polizia gli rispose che a lui sì, ma non alla
moglie, concedeva il passaporto. Il Torresani giustificava il diniego
al governatore conte Hartig con una nota che diceva tutta la verità
sulla Kramer:

“È già noto all'Eccellenza Vostra quali principii liberali e quale
decisa avversione al Governo austriaco professi la Kramer; com'essa
abbia sempre cercato di sedurre la gioventù ad odiare il proprio
Governo, ed a fuggire di qui quando infruttuosi rimasero i tentativi
d'innovazioni politiche, e come si trovi in istrette relazioni coi
liberali, specialmente del Canton Ticino, e con alcuni rifugiati in
Svizzera.„[32]

Teresa Kramer-Berra per la causa dell'indipendenza nazionale
profuse ricchezze. Dopo il '48, andò a Parigi e vi tenne salotto, al
quale accorrevano gli emigrati di tutt'i colori. E tutti fumavano
disperatamente, intorno a lei, sigari e pipe; onde la dea del loco
rimaneva mezzo asfissiata fra le dense nuvole di quell'incenso
democratico. La Kramer-Berra si serbò, sino all'ultimo suo giorno,
democratica nei sentimenti; mazziniana. Il Mazzini la chiamava
“sorella„. Era benefica coi poveri; d'una beneficenza delicata e
silenziosa, profumo del suo cuore gentile.


La ridente musa meneghina di Carlo Porta plaudì alle nozze di donna
Fulvia Verri o donna Fulvietta (come la chiamavano) col principe Carlo
Pietrasanta. Come mai il principe non doveva amare quella signorina?
domanda il Porta:

    E come nol doveva vorregh ben
    A ona donnin che balla e sonna e canta,
    E parla on lenguagg dolz che tocca e incanta,
    E che l'è bella com'el ciel seren?

Figlia dell'economista e storico Pietro Verri e della contessa
Melzi d'Eril, Fulvia splendeva per la bellezza, per la grazia,
per lo spirito. Rimasta vedova di quel principe meridionale Carlo
Pietrasanta Reitano, sposò in seconde nozze Giuseppe Jacopetti,
valoroso capo-battaglione di Napoleone I, che in battaglia avea avuto
infranto un cubito e una coscia trafitta da un colpo di lancia. La
Verri, che godeva la stima di un Alessandro Manzoni, di un Giandomenico
Romagnosi e di altri sommi, era intima amica di Bianca Milesi, e
amica, ma non intima, della Belgiojoso, la quale cooperò con lei,
con Antonio Re, con Ferrante Aporti e coll'indefesso poligrafo
Defendente Sacchi, nella fondazione degli asili d'infanzia a Milano.
I Faraoni osteggiavano quella pietosa istituzione degli asili de'
bimbi poveri; la osteggiavano per le opinioni politiche delle persone
che vi profondevano tempo, sentimento, denari. Defendente Sacchi non
tardò, infatti, a destare sospetti; anch'egli emergeva fra i giovani
lombardi nel seguire gl'ideali della _Giovine Italia_. Ferrante
Aporti non contava, invece, fra i cospiratori pericolosi; pio e dotto
sacerdote di San Martino dell'Argine nel territorio di Mantova, fu il
primo, veramente, che pensasse a quegli asili; e nella Verri e nella
Belgiojoso trovò due pronte, possenti cooperatrici, due fate del bene.
Fulvia Jacopetti-Verri non teneva salotto come la Kramer-Berra; non
scriveva come la Milesi; ma più della Milesi riscuoteva ammirazioni
pel suo conversare ammaliante. Nella sua casa, tenuta d'occhio dalla
polizia austriaca, riuscì a penetrare una spia: un belga, impiegato
governativo. Ma un altro frequentatore, un mantovano, che i conjugi
Jacopetti trattavano lealmente da amico e ritenevano incapace d'ogni
bassezza, si dava, più del belga, allo spionaggio prezzolato in
quell'aurea famiglia frequentata da uomini d'idee moderne. Ah! con qual
premura quel disgraziato riferiva al Torresani i dialoghi d'intonazione
sovversiva, che udiva in quella casa ospitale di via Monforte! Uno
dei dialoghi meriterebbe d'essere riprodotto, perchè presenta al vivo
l'interno di quella patriottica famiglia.[33]


Margherita Ruga vinceva tutte le dame lombarde per la sfolgorante
beltà. Brillava in un gruppo patriottico e brioso, che deliziava
le sere in casa Tealdo. Un amenissimo liberale, il conte Toffetti,
dall'incorreggibile dialetto veneziano e dalle inesauribili celie
saporite, ammirava estatico il raggio di quella stella, contemplata da
molti astronomi rapiti. Anche Emilio Belgiojoso entrò fra gli adoratori
del fuoco: e appunto quelle adorazioni per la pallida, bruna Ruga
segnarono la prima origine del disaccordo conjugale fra il principe
Emilio e la principessa Cristina.


Un inno meriterebbe Anna Tinelli, fortissima nell'anima, soavissima nei
modi. La sua parola versava dolcezze nelle anime addolorate d'amiche
e d'amici; incuorava il marito Luigi che, profugo nel 1821 e poscia
rimpatriato, s'era unito ai cospiratori del _Caffè del Fumo_ e li
accoglieva in casa, auspice quella donna intemerata e sorridente.
Il marito fu arrestato e condannato alla morte, quindi graziato
coll'esilio in America, donde tornò, parecchi anni dopo, con un'altra
moglie al fianco, presentandola all'angelica Anna, che l'accolse
con bontà infinita; e annunciandole.... che alla bambina avuta dalle
seconde nozze aveva imposto, in omaggio a lei, il nome di Anna!

Mentre quel Luigi subiva il processo, Paride Zajotti chiamò dinanzi
a sè Anna Tinelli per istrapparle qualche nuovo capo d'accusa contro
il marito, contro i _cugini_ (così si chiamavano gli affigliati
della _Giovine Italia_); ma a nulla valsero le raffinate arti
sue d'inquisitore. Una delle arti dello Zajotti era interrompere
d'improvviso l'interrogatorio, occupare la mente degl'interrogati in
cose del tutto diverse da quelle per le quali eran chiamati dinanzi
a lui, e ripigliar poi bruscamente l'interrogatorio interrotto, per
vedere se la vittima cadeva in contraddizioni, confusioni: se si
tradiva, in una parola. Mentre interroga Anna Tinelli, Paride Zajotti
fa entrare con un segreto richiamo un usciere, che ha tanto di lettera
in mano. L'inquisitore tronca di botto l'interrogatorio, piglia la
lettera, e si mette a leggerla:

— Scusi, sa, signora; una lettera urgente.... To' to' to'! è una
lettera di donna, che mi scrive: _Caro Adone!_... Ma pare a lei ch'io
sia _Adone_?...

E Anna Tinelli col suo garbo:

— Non mi pare che sia _Adone_,... e nemmeno _Paride!_

Infatti, Paride Zajotti era brutto. Egli scoppiò in una risata; depose
la lettera, e riattaccò l'interrogatorio dove l'aveva lasciato poco
prima.

Anna Tinelli (figlia d'un Zannini, benestante, e della baronessa
Battaglia) visse fino il 16 agosto del 1888, nella sua Milano dov'era
nata ottantatrè anni prima. Sapeva miniare, sullo stile degli
alluminatori del Medio Evo, pergamene preziose. La chiesa di San
Francesco di Paola a Milano conserva un messale miniato da lei: è tutto
un sorriso di tinte delicate: pare il sorriso di quell'anima.


Nel 24 luglio 1833, il Tribunale criminale di Milano dichiarava
“indiziata d'alto tradimento„ la principessa Belgiojoso, decretando
contro di lei l'inquisizione e l'arresto. Ma sappiamo come la
principessa pigliasse il volo.... Tuttavia, anche questa volta,
scese dalla reggia l'ordine di sospensione.... Prima di tutto,
il vecchio imperatore Francesco (l'uomo dalle quattro mogli) non
voleva che s'infierisse contro le donne, specie se appartenenti
al ceto aristocratico; memore che negli esecrandi processi del
'21, gl'inquisitori di Milano avevano infierito contro Camilla Fè,
mettendole ai fianchi, giorno e notte, due gendarmi, e contro Matilde
Dembowsky che pur aspramente venne molestata dalla polizia e dalla
commissione inquirente presieduta dal Salvotti. D'altra parte, Sua
Maestà continuava a comprovare coll'opera quanto il Torresani scrivea
al Masetti sulle alte relazioni, che coprivano con ali protettrici la
principesca famiglia Belgiojoso. L'imperatore volle (secondo il suo
costume) esaminare attentamente gli atti giudiziarii contro Cristina
Belgiojoso, e, con decreto del 31 gennajo 1834, ordinò che prima
venissero “meglio rilevati gl'indizii, investigando in specialità
se esistevano realmente società segrete fra donne sotto il nome di
_giardiniere_.„[34] Il vecchio imperatore d'Austria avea l'aria di dare
una lezione di correttezza ai signori giudici di Milano, accusandoli
di leggerezza e di precipitazione; e mostrava di non credere a quella
canaglia del Doria. In realtà, l'ordine dell'imperatore Francesco I
era un'abile scappatoja per favorire la principessa.... Sua Maestà
aveva aspettato sei mesi prima di pronunciarsi; e prendeva dell'altro
tempo! Sua Maestà ordinava nuove investigazioni sulle _giardiniere_,
e fingeva d'ignorare che la società delle _giardiniere_ era apparsa
fin dai processi dei Carbonari del '21; perchè la contessa Teresa
Confalonieri-Casati, la baronessa Matilde Dembowsky, Bianca Milesi,
Carolina Berra, Camilla Fè nata Besana (madre di quella Carmelita che
fu poi moglie di Luciano Manara), la contessa Maria Frecavalli, Teresa
Agazzini, la contessa Giuliana Caffarelli, moglie dell'ex ministro
della guerra sotto il “bell'italo regno„, donna Giovanna, moglie
a Carlo Venini, la torbida Traversi.... eran tutte _giardiniere_,
formanti _giardini_ bellissimi, nei quali coltivavano con appassionato
amore qualche pianticella venefica da propinare a Sua Maestà.

Immaginarsi con quali faccie, alla comparsa dell'editto imperiale,
si saranno guardati fra loro i soavi Torresani, Mazetti, Zajotti,
Rosmini, Salvotti e Menghin, tutti quei trentini indegni della loro
nobile terra, scesi in Lombardia per sostenere la trista parte di
strangolatori dell'idea italiana! “Ossequiente„, per altro, alle
“venerate risoluzioni„ dell'imperatore, il Tribunale criminale
mosse nuove indagini sulle _giardiniere_; e trovò un detenuto, certo
Spagnoli, che depose formalmente sulle _giardiniere_ e sui _giardini_;
onde nuovi atti d'ufficio si vergarono sulle belle cospiratrici e sulle
brutte; ma il processo contro la Belgiojoso rimase interrotto e sepolto
per sempre. Si pensi che i delitti d'“alto tradimento„ dei quali ella
era accusata avrebbero (secondo le leggi) fatto pronunciare contro di
lei la pena di morte col capestro....

I processi dell'Argenti e dell'Albinola furono, invece, condotti
severamente sino alla fine. L'Albinola venne condannato alla forca;
ma l'imperatore, apprezzando le informazioni date dal misero sulla
_Giovine Italia_ (fra quali terrori mai e promesse?), gli commutò per
grazia la pena di morte con otto anni di catene sullo Spielberg.[35]
Anche all'Argenti fu inflitta simile condanna. Entrambi vennero
inviati poscia in esilio a Nova York sull'_Ussero_, nave guardata da
gendarmi coi fucili, e cinta di cannoni carichi a palla. Attraversarono
l'oceano, insieme col Foresti, col Castillia, col Borsieri, avanzi dei
processi del 1821 e dello Spielberg: esulavan pure con loro l'avvocato
Bargnani di Brescia e il cremonese Benzoni, che s'era battuto nella
funebre spedizione di Savoja, al seguito del Mazzini.

Ahimè, ogni giorno più, scemavano i denari nella borsa di Cristina
Belgiojoso! Ella non possedeva neppure più i giojelli, chè li aveva
venduti per la spedizione del 1831 Emilio Belgiojoso, suo ex marito,
ma sempre buon amico suo, lo seppe e le propose di procurarle nuovi
giojelli per quarantamila lire. Ella nobilmente rifiutò, e scrisse al
principe parole che onorano entrambi:

“Ho riflettuto alla proposta che tu mi fai delle gioje, e sebbene
essa potrebbe convenirmi, sono per ora troppo alle strette per potermi
accordare degli oggetti di lusso, come sarebbero le gioje. Forse è vero
che, un giorno, mi potrò procurare dei diamanti; ma nol farò certamente
sino a che non avrò messo ordine a' tuoi affari. Le 40 000 lire
che spenderei nella compera delle gioje le avrai ugualmente da Finzi,
ed io amo meglio impiegarle nel pagamento di qualche altro debito.
Ricuso liberamente la tua proposizione, perchè l'accettarla non ti
sarebbe d'utilità alcuna. Te ne ringrazio perchè il vantaggio sarebbe
mio....„[36]

Questa lettera prova che un buon accordo tornava, almeno un momento,
fra i due conjugi separati; ma, a comprovarlo ancor più, valga
l'ultima parte della stessa lettera: è un tratto di sentimento sereno e
affettuoso verso il principe, che si preoccupava anche della salute di
Cristina. La principessa gli scrive:

“Ti ringrazio dell'interesse che prendi alla mia salute. Essa è
discreta. È forse vero che il benessere fisico possa sovente tener
luogo del benessere morale: io li ho provati ambidue nello stesso
tempo; però nello stesso tempo sono ambidue scomparsi; onde non
posso giudicare quale dei due possa meglio consolare della mancanza
dell'altro. — Addio, Emilio: vivi felice, e ricòrdati che il mio
maggior conforto consiste nel rendermi a te utile. — La tua

                                                   “aff.ma Cristina.„

Gli uomini forse, non la donna può esistere per sè sola. La stessa
gloria non le basta; l'orgoglio non la sorregge; e ciò per la natura
sua e per le condizioni che l'uomo, spesso ingiustamente, le ha fatte.
Così Cristina Belgiojoso non s'appagava del turbine delle cospirazioni;
e, sotto il gelo apparente, e nel suo stesso orgoglio di dominatrice,
sentiva bisogno d'affetti gentili. Ella nutriva, è vero, infaticabile
un'idea grande, l'idea d'un'Italia grande; e ciò la sosteneva nei
trambusti e nelle amarezze ch'ella, con arte infinita, nascondeva
avviluppandosi in una specie di silenzioso mistero; e quel silenzio,
quel mistero accrescevano il suo incanto; ma dal fondo inviolato
dell'anima inflessibile, erompeva quasi una preghiera per un vero
affetto, signoreggiante sugli effimeri capricci; e alcuni passi di sue
lettere famigliari ne fanno sicura testimonianza. Fu accusata, persino,
di aderire nel 1832 al regime austriaco; si scambiarono e le furberie
da lei spiegate per ottenere la restituzione dei beni confiscati, e
il libero ritorno in Lombardia, per atti di voltafaccia. Il governo
austriaco credette, per un momento, al sincero “pentimento di lei„,
di lei che, per farlo credere, aveva sollecitato gli alti papaveri
dell'impero, non escluso lo stesso Metternich; ma a Vienna seppero
leggere ben presto fra le righe delle “suppliche„ dell'“astutissima„,
come fu chiamata in un rapporto. Il Metternich scriveva allo
Seldnitzky, presidente dell'Alta Polizia a Vienna:

   Il perseverante fanatismo, di cui la principessa Belgiojoso si
   mostrò sino ad ora pervasa in pro della causa rivoluzionaria,
   dovette renderle ben duro il passo da lei fatto. Non pentimento
   delle sue colpe, nè migliori convinzioni possono averla indotta a
   questo atto.

E il Metternich conchiude:

   Poichè evidentemente il suo scopo è diretto a far levare
   il sequestro de' suoi beni, non tanto per ciò che riguarda
   l'amministrazione, quanto almeno per la rendita annua degli
   stessi, sarebbe saggia cosa di permettere alla principessa
   Belgiojoso di disporre liberamente de' suoi averi solo dopo il
   suo ritorno (in Lombardia); di limitare intanto il suo soggiorno
   all'estero a quanto richiede la sua salute e di concederle
   per la durata della sua ulteriore assenza solo gli alimenti
   necessari.[37]

Intanto la Belgiojoso restava a Parigi, dove fondava il suo regno.




VI.

Gli esuli italiani e il salotto della Principessa a Parigi.

  Come vivevano i profughi italiani a Parigi. — Generosità del
  principe Belgiojoso. — Un dimenticato precursore dell'emigrazione:
  Luigi Angeloni. — Il vecchio Filippo Buonarroti. — Il Comitato
  rivoluzionario italiano a Parigi. — Terenzio Mamiani: sue avventure
  d'amore. — La principessa Belgiojoso a Parigi. — Ardori di Adolfo
  Thiers per lei. — La Principessa parla alla Camera dei deputati
  francesi. — Il _salon_ del generale La Fayette. — Il primo _salon_
  della principessa Belgiojoso a Parigi. — Strane abitudini di lei. —
  La bella italiana conquista Parigi. — Il _salon_ di Bianca Milesi.
  Madamigella Eleuteria. — Suo misterioso destino.


Uno de' pensieri che Parigi ci ridesta nell'animo è il pensier della
vita che gli esuli italiani conducevano nella turbinosa metropoli
durante i tristi giorni del servaggio della patria. Napoleone III
trasformò in gran parte Parigi; e la vecchia città continua a cadere
sotto il martello in un nembo di polvere, simbolo della fine di tante
cose.

Ho voluto vederle, alcune delle antiche vie dello studentesco Quartier
Latino, e anco le orribili vie e le orribili stamberghe di Parigi, dove
tanto fiore d'esuli italiani visse un dì nella miseria aspettando la
luce della libertà alla patria lontana. Il martello demolitore non l'ha
ancor distrutta la _rue Quincampoix_, presso il _boulevard Sébastopol_,
nè la lunga, angusta, tenebrosa, sozza _rue de Venise_, oltraggiosa
profanazione della città più artistica del mondo!... È quella la Parigi
del medio evo: un dedalo fetente di vie tortuose soffocate dalle alte
case ventrute, livide, stillanti bava verdastra. Sopra strette porte,
pende qualche vecchio cartello affumicato di locande, nelle quali
l'ospite deve pagare notte per notte; e magri cani spelati in cerca di
qualche osso nelle immondizie delle vie, si confondono, la sera, colle
squallide larve di vecchie Veneri non meno affamate.

E la _rue Beaubourg_? La _rue Brise-Miche_?... Altre misere vie.
E penso ai profughi che dimoravano nei tristi silenzii della _rue
Pierre-au-Lard_; strani, sepolcrali silenzii in mezzo ai fragori della
metropoli.

Fu in uno di questi abbaini che morì d'inedia l'editore Nicolò Bettoni
di Brescia; egli che avea sognate principesche grandezze, e avea
donato alla patria libri di squisita letteratura. Passò forse qui
Piero Maroncelli. Ci par di vederlo passar lento, affaticato, colla
sua gamba di legno, in luogo di quella che il chirurgo dello Spielberg
gli tagliò, perchè incancrenita nell'umidità della carcere e fra le
catene; ed egli, il delicatissimo carbonaro, subito dopo l'amputazione
(e stillante ancor sangue), tolse da un bicchiere una rosa, e l'offerse
quale compenso al suo operatore.... Passarono forse per queste vie
Nicolò Tommaseo, Terenzio Mamiani, Guglielmo Pepe, Michele Amari, Carlo
Pepoli, Vincenzo Gioberti, Giuseppe Sirtori, e quanti altri mai, in
lotta silente e dignitosa colla fortuna, in pace colla coscienza....
Perchè più non li vedevano nelle carceri e fra le catene, i Faraoni
del _diritto divino_ credevano che i liberali fossero omai povere
pietre cadute per sempre nel fondo di aridi pozzi; e non s'accorgevano
che quei perseguitati, quegli esuli preparavano in paese straniero la
libertà del loro paese natìo, creavano un'Italia fuori dell'Italia.

L'unità d'Italia fu preparata all'estero dagli esuli, che ad essa
conciliavano le simpatie riluttanti degli stranieri. A Parigi, gli
esuli italiani (al rovescio dei polacchi) vivevano concordi ed anche
allegri. Eran giovani, pieni di speranze, di brio: ridevano persino
della propria miseria. Alcuni non sentivano neppure il freddo; perchè
esso entrava pei buchi delle scarpe e usciva subito pei buchi del
cappello.... I più poveri ricevevano una piccola sovvenzione dal
Governo francese (un franco); ma i più sdegnosi, come il Mamiani, la
rifiutavano, accontentandosi degli ajuti delle loro famiglie lontane
o del frutto del proprio lavoro. Gli esuli lavoravano tutto il giorno,
studiavano, scrivevano, e davan lezioni, correndo l'immensa metropoli
per chilometri, sotto il sole cocente, sotto la pioggia scrosciante,
nella neve, in quella città dalle enormi distanze. E alla sera (tranne
il Mamiani e qualche altro di abitudini solitarie, che si recavano a
mangiare un po' di minestra fuori di Parigi), desinavano tutt'insieme
presso un trattore italiano, certo Paolo, nella _rue Le Peletier_
presso l'Opéra: avevano là, una sala riservata a loro soli, bassa da
soffocarvi, in un mezzanino, a prezzi minimi.... e con minime pietanze,
e acqua di pozzo quando non era acqua della Senna. Ma l'allegria non
valeva il più spumante _champagne_?... Le evocazioni, gli augurii,
gli evviva patriotici, nutrivano più dei pasticci. Talvolta compariva
il principe Emilio Belgiojoso, che aveva piantate anch'esso le sue
tende a Parigi, e allora la gajezza balzava alle note più acute. Il
bellissimo compatriota, biondo, dagli occhi azzurri, quando riceveva
denari dalla famiglia di Milano, ne facea subito parte coi compagni
d'esilio, rallegrando un po' la loro mensa di qualche bottiglia dal
collo argenteo. Egli usava astuzie delicate per far portare dal cuoco
qualche pietanza gustosa, alla quale (come a illustre straniera!) gli
esuli prodigavano allora le più entusiastiche accoglienze, saltando
e ballando per la sala simili a bambini in maschera. Una sera, il
principe si rivolge ad uno degli emigrati, a un certo Gregorio:

— Gregorio, voi volete parlare sempre francese, e dite parole che non
esistono. Per esempio: _roussi_! Non esiste.

— Come non esiste?

— Non esiste. Scommettiamo!

— Che cosa?

— Quel bel pasticcio, che ho visto giù in cucina.

E poichè l'altro era sicuro dell'esistenza di quel vocabolo:

— Accettato!

E il principe, ch'era ben sicuro alla sua volta di perdere:

— Accettato!

Qualcuno dei commensali tira cauto fuori dalla tasca un logoro
dizionarietto; la parola _roussi_ comparisce in tutto il suo magico
splendore; e subito comparisce anch'esso, sulla tovaglia, nel suo
splendore raggiante, il pasticcio suddetto, attorno al quale è
subito un incrociare febbrile di coltelli, di forchette, di dita
intraprendenti. Il chiasso saliva, talvolta, a un diapason così
infernale, che i passanti andavano da Paolo domandando atterriti:

— Ma qui si scanna qualcuno?

— Sono i miei compatrioti che discorrono![38]

I francesi ammiravano negl'italiani la vivacità; la _vivacité énergique
de ce peuple grandiose_, dicevano allora; ammiravano la sobrietà,
l'operosità, la dignità impeccabile della vita d'illustri ingegni,
costretti a sopportare in casa altrui aspre privazioni per non poter
esprimere libero il pensiero in casa propria.

Col tempo, col delinearsi di opposti partiti, una divisione avvenne
bensì nei profughi: ma nel principio, si sentivan tenacemente stretti,
affratellati nel nome d'Italia, e, nel nome d'Italia, quetavan le
discordie, le ire; tanto amavano la sepolta viva!

Nella società aristocratica parigina d'allora, le conversazioni
dei _grands seigneurs_ si componevano di frasi scelte, di sfumature
delicate, e d'un accento particolare; — e come dovevano formare ad essi
contrasto alcuni esuli italiani, che andavano a dar lezioni nelle case
di quei signori!... Ma quei _grands seigneurs_ (appunto perchè tali)
onoravano la povertà immacolata e l'ingegno.

La stessa polizia francese, che, come tutte le polizie di questo
mondo, era più facile a diffamare che a lodare, si sentiva costretta ad
ammirar il contegno dei profughi italiani. L'emigrazione italiana (essa
diceva) è _la più moderata, la più onesta, la più dignitosa_.[39]


L'emigrazione italiana a Parigi cominciò fin dai processi del '21, e
anche prima; e s'allargò, calda di speranze, al domani della eroica
rivoluzione di luglio del 1830, al domani delle tragiche delusioni
in cui andaron travolti parecchi italiani; i quali non trovando
in sè stessi e nella patria forze bastanti per scuotere il giogo,
speravano soccorsi dalla sorella latina, la Francia! Luigi Filippo,
duca d'Orléans, ch'era successo all'asceta Carlo X (atterrato dalla
rivoluzione di luglio con tutt'i suoi decreti medievali), apriva
infatti gli animi alle speranze; ma i disinganni non tardarono: e chi
dovea fidarsi ancora d'un re Luigi Filippo, anima volgare e astuta,
parodia di liberale, parodia di re?...

L'agitazione per liberare l'Italia era alimentata a Parigi per opera
d'un discendente di Michelangelo, Filippo Buonarroti, veementissimo
vegliardo, dai neri occhi che parean fulmini, specie quando egli
usciva fremebondo in parole di sanguinose minaccie contro i despoti. Lo
conosciamo.

Abitava vicino al Luxembourg; passeggiava sovente solitario in quel
giardino. “Fu là (scrive Carlo Rusconi) che una mattina lo trovai; e
mi accolse colla massima cordialità; procedeva incurvato, ma i suoi
occhi brillavano d'una luce terribile.... Avea tutti gli ardori dei
Montagnardi del '93, inacerbendoli anche, se di maggior acerbezza
fossero stati capaci. Abborriva i re, e diceva come il vescovo Grégoire
(già suo amico), esser eglino nell'ordine morale quello che i mostri
sono nell'ordine fisico; nè altro essere la storia dei re se non
il martirologio delle nazioni. I suoi occhi divenivano due carboni
ardenti, quando si parlava di tirannide; e per tirannide intendeva
ogni governo che non avesse la schietta forma repubblicana. La sua vita
era trascorsa tutta fuori del campo della vita reale; egli non vedeva
intorno a sè le cose che realmente vi erano; vedeva quelle della sua
fantasia. Egli si creava così spettri e fantasmi; e, come a Platone o
a Fourier, gli stava fissa in mente una società che avrebbe richiesto,
per esistere, leggi e costumi dagli uomini interamente ignorati. Tutta
la vita aveva passata nell'ordir congiure, istituir sêtte, spinger
emissarii per abbattere i governi esistenti. Dalla Svizzera aveva
carteggiato col Confalonieri pei moti del '21, e lo seppe Andryane,
mandato da lui a Milano!... Da Parigi spediva messi in Irlanda, in
Italia, in Svizzera, in Ungheria, dappertutto dove ci fosse speranza
di far nascere un sollevamento. Un obbiettivo solo in lui: distruggere
i governi esistenti quali che si fossero. Nessuna diversione a ciò;
nessun componimento. Posto a capo di tre società segrete, spediva con
un'operosità febbrile i suoi ordini in tutte le parti, e, incrollabile
ai disinganni, aspettava ogni dì le notizie delle meraviglie operate.
Io non ho conosciuto che Blanqui che potesse stargli a paro per
l'audacia dei concepimenti e la tenacità dei propositi nel volerli
eseguiti. Mazzini che gli era, a così dire, discepolo, andò poi sulle
sue orme; ed ebbe gran parte delle sue virtù e dei suoi difetti.„[40]

Il Buonarroti, dal centro di Parigi, voleva risaldare la Carboneria
(suo amore antico), che andava sfasciandosi per la diffusione ormai
veloce della _Giovine Italia_; all'uopo, con un toscano, Giuseppe
Gherardi d'Arezzo, e con Luigi Mussi di Parma gettò le basi della
setta dei _Veri Italiani_ per fondervi entro, come in una fornace, la
Carboneria e la _Giovine Italia_. Il Mazzini scriveva da Marsiglia
nell'ottobre del 1832 a Giovanni La Cecilia: “Comunicherò ai nostri
centri il trattato fra le due società. Cerca d'avere dal Ciccarelli una
copia degli statuti dei _Veri Italiani_. Per un incidente d'incendio,
ch'io ebbi a patire, e che mi costò venti franchi, perchè arse la
valigia che apparteneva al Menotti, fu guasta in parte la copia
ch'ei me ne diede.„[41] Il Ciccarelli era un messo del Buonarroti. Il
Menotti era Celeste, fratello di Ciro Menotti, tradito e giustiziato
dal nefando Francesco IV duca di Modena nel quale quell'anima ardente
e pura avea confidato per un sollevamento che dovea mettere quel
duca stesso a capo d'un nuovo Stato costituzionale nel settentrione
d'Italia!... Celeste Menotti, nato a Carpi, fu ben conosciuto dalla
principessa Belgiojoso; magro, pallido, dagli occhi cerulei infossati,
dalle sopracciglia nere, dalla barba nera e morbida come il velluto:
bellissima figura: era fratello di Virginia contessa Pio di Savoja,
quindi stretto parente d'un'ammaliante damigella, Eleuteria, che
incontreremo ben presto a fianco, se non ai piedi, della principessa,
a Parigi. Celeste Menotti esercitava la professione di negoziante: e,
dovendo appunto pei proprii interessi portarsi qua e là, diffondeva
entusiasta i principii del Mazzini, la _Giovine Italia_.

Filippo Buonarroti pensava alla nuova setta dei _Veri Italiani_ (che
presto sfumò), e il conte Carlo Bianco di San Jorioz fondava intanto
un'altra setta: degli _Apofasimèni_. A Napoli, v'erano _I Pellegrini
bianchi_; nella Romagna, _I cavalieri tebani_.[42]

Fra gli agitatori che a Parigi lavoravan alacri per la _Giovine
Italia_, per la causa italiana, stringendosi intorno ai profughi,
brillava il romano Michele Accursi, profugo anch'esso. Per le sue
relazioni coi bonapartisti, l'Accursi fu sospettato dai fratelli di
fede come traditore e spia.... Certo, il dottor Conneau, medico di
Luigi Bonaparte, lo avea fra' suoi più famigliari; il côrso Pietri,
tanto addentro nei misteri della polizia e così affiatato con
Napoleone, si confidava di ogni cosa con lui.[43] Però il Mazzini non
lo credeva traditore; e non andava a Parigi, se non riparasse in casa
dell'Accursi.

Ma più dell'Accursi, e più dello stesso Buonarroti (del quale
era intimo amico), merita cenno un altro italiano, un precursore,
apostolo di libertà, Luigi Angeloni, nativo di Frosinone, che, esule
a Parigi, ne fu scacciato perchè repubblicano; ma ivi, intanto,
egli avea preparato men aspro il terreno agli altri esuli.... Avea
la mente aperta ad ogni sapere, e l'animo intrepido. Fin dal 1815
esortava gl'Italiani a esser concordi, a confidare nelle proprie forze
congiunte. Nel '21, fu in corrispondenza col principe di Carignano.
Bandito da Parigi, nel 1823, riparò a Londra, dove fu amico degli esuli
e dove morì in una casa di lavoro.... Com'è dimenticato!

Allo scopo d'affrettare la liberazione d'Italia, si era formato, a
Parigi, un vero e proprio “comitato italiano„, nel quale emergevano
Luigi Porro Lambertenghi di Milano, sfuggito colla fuga alle catene
dello Spielberg, e Carlo Poerio di Napoli: vi entrò, nel 1831, un
biondo filosofo e poeta, che strinse poi amicizia colla principessa
Belgiojoso: il conte Terenzio Mamiani della Rovere, pronto agli
elogi, al sorriso; più pronto a far rispettare tra i francesi il nome
d'Italia.

                 .... Pesaro gentile,
    Picciola sì, ma glorïosa e cara
    Alla gran madre Italia,

fu culla al Mamiani, che così la lodava nell'inno al santo del proprio
nome. Il Mamiani era allora giovanissimo; eppure, era stato ministro;
un ministro ribelle nella terra nativa.... Ma raccontiamolo, ricorrendo
alle sue lettere, che rivelano gran parte d'una bella vita di
cospirazioni e di pensiero:[44]


Carbonaro a vent'anni, il Mamiani esclamava con profetico grido:
“L'Italia sarà libera; sarà libera l'Italia nostra!„ E “certo gioja più
pura, più alta, e più espansiva di quella non credo mi sia destinato a
sentire in terra„, egli soggiungeva.

La donna cara gli era morta gettandolo nel lutto di Dante per la morte
di Beatrice; e la patria ormai teneva il posto dell'adorata estinta. Il
moto di Modena, nel 1831, fa insorgere Bologna e le città romagnole;
e il Mamiani è nominato ministro dell'interno.... Ma papa Gregorio
XVI, amico dei lieti calici e delle bajonette austriache, chiama le
bajonette fra le delizie dei calici. Il Mamiani vuole la resistenza; il
generale Zucchi la dichiara impossibile, e viene ad accordi col legato
pontificio, cardinale Benvenuti (già fatto prigioniero dagl'insorti)
per trattare la resa. Il solo Mamiani non firma la capitolazione
proposta, poichè, con quella, verrebbe a riconoscere il regno temporale
dei papi, ch'egli giammai riconoscerà. E con quel libero atto, ei
comincia la sua vita politica. Suona l'ora dell'esilio, a cui Gregorio
XVI, tornato signore ne' proprii Stati, lo condanna. Il brigantino
_Isotta_ trae verso Corfù il Mamiani ed altri esuli: ma una nave
austriaca (che si chiama l'_Italiano_!) cattura presso Loreto la povera
_Isotta_; e gli inermi profughi sono messi in catene e tratti a Venezia
nelle carceri di San Sevèro.

“Passammo di poi (racconta il Mamiani all'amico Zirardini) nel forte
di Sant'Andrea al Lido, e più tardi nelle carceri nuove politiche di
San Sevèro. Tre mesi vi stemmo; e gli accidenti furon sì numerosi e
varii da comporre un romanzetto assai grazioso ed originale. Quanto
a me, dirovvi solo ch'io venni preso d'un amore fervente per una
bellissima greca dimorante dirimpetto alla mia prigione e ch'io vedeva
ad ogni dì per più ore e parlavamci con molti segni e per mezzo di
letterine e sopratutto con gli occhi. Insomma, quando giunse ordine di
proscioglierci e di via menarci a Marsiglia, tutti i trentotto consorti
miei di sventura sbardellatamente gioivano; io solo avea gli occhi
divenuti due fontane, e quanto piangessi e sospirassi nol so ben dire.„

Non venne ancora pubblicato il processo che il Mamiani subì a Venezia
nelle carceri di San Severo. Fu esso abbruciato con mille altri dagli
Austriaci nel 1866, prima d'abbandonare per sempre Venezia?... Gli
Archivii segreti di Stato a Milano, ne serbano però una copia. Il
processo, datato dal 5 giugno 1831, manifesta tutto l'animo libero,
persino audace, del Mamiani. Non sembra egli no un accusato, ma un
accusatore. Egli parla della rivoluzione del '31 in Italia, e cita
fatti, nomi, svela supposizioni.

Alla metà di settembre di quell'anno stesso 1831, il Mamiani giunse a
Parigi; e là visse oltre quindici anni in onorata povertà, scrivendo
sui giornali e impartendo lezioni private di filosofia, che dovevano
fargli ripetere, con più ragione di messer Francesco, il sospiro:

    Povera e nuda vai, filosofia!

Nella stanzuccia d'un mezzanino nella via Clichy, accanto a quel
magnifico museo e a quel giardino pieno di cari bimbi cinguettanti come
gli uccellini degli alberi, abitava il giovane patrizio ex ministro:
in una bettola fuori della metropoli, egli pranzava con due lire,
accanto a operaj e a studenti. A quella mensa (narra un suo biografo,
il Mestica) una volta gli fu recapitata una lettera d'una signorina
di rara bellezza e d'alto lignaggio, la quale chiedeva in grazia a
una dama amica del Mamiani di poter conoscere quel giovane italiano,
chiamato da lei “principe, poeta e carbonaro„.

Quella dama era la principessa Belgiojoso?... Quella damigella è
un mistero. Anche il principe Emilio Belgiojoso andava a trovarlo,
talvolta, a quel desco; ed è al Belgiojoso, a lui, e al suo bel canto,
che il Mamiani allude nel doloroso inno _Ausonio_:

              ........ O da quel suol venuto
    _Bello e giojoso_ che gli aranci infronda,
    Nido gentil di veneri e d'amori,
    Fa' a' nostri orecchi udir qualche melode
    Recente e cara, e i facili gorgheggi
    (Chè il puoi tu sol) dell'usignuolo imita.

Spesso, il giovane poeta-filosofo s'aggirava fra i sepolcri. Usava
recarsi a meditare e a leggere nel cimitero di Montmartre; ma la
principessa rideva di quelle malinconie alla Young e alla Foscolo,
deliziandosi, invece, al racconto ch'ei le faceva dell'innamoramento in
prigione colla bellissima greca, ch'era certa Caterina Conòmo.


La principessa Cristina, arrivata nell'anno 1831 oscuramente a
Parigi, era andata ad alloggiare in uno de' quartierini più remoti
dal centro, all'ultimo piano d'una casa modesta di povera gente; casa
oggi abbattuta. Dipingeva bicchieri e ventagli, per ritrarne guadagno,
dicendo a' suoi compratori che non avea di che campare, avendole il
Governo austriaco sequestrata ogni ricchezza. Non so quanto sia vero
ch'ella, sulla sua porta, avesse scritto _La princesse malheureuse_.
Forse la _princesse malheureuse_ esagerava a bella posta la propria
povertà, per rendere odioso il Governo austriaco; certo in quei giorni
ella non nuotava nell'oro.

Un giovane, piccolo di statura, grande d'ingegno, appena vide la
bellissima italiana, ne fu preso d'amorosa passione: era colui che
dovea prendere in pugno le sorti della Francia, Thiers. Adolfo Thiers
frequentava ben volentieri quella casa!... Ei trotterellava in cucina
a cuocere le uova per la colazione alla quale la principessa Cristina
Belgiojoso lo invitava sovente. La colazione consisteva, è vero, in
un pajo di uova col burro, e d'un po' d'acqua limpida maestosamente
versata dalla principessa nei bicchieri dipinti dal suo pennello
d'esule spogliata dall'Austria, ma le tovaglie eran finissime di
Fiandra, e la bruna testa della dea spiccava avvolta da un ricchissimo
manto a mo' di turbante orientale, che cadeva in pieghe maestose lungo
le spalle.

Nessun dubbio sull'ammirazione e sull'affetto che il Thiers provava
per l'affascinante italiana. Corrispose ella, fosse pure per un
momento, a quell'amore?... O vi corrispose solo coll'amicizia?... Certo
seppe valersi della passione devota dell'illustre francese per farne
(allora!) un sostenitore delle aspirazioni e dei diritti d'Italia.

Adolfo Thiers teneva infatti (allora!) nelle pubbliche adunanze,
discorsi a pro dell'Italia; e il principe di Metternich li sapeva; e
al governatore del Regno Lombardo-Veneto conte Hartig que' discorsi
“sovversivi„ venivano segnalati.[45] Spesso Adolfo Thiers si trovava,
in casa della Belgiojoso, col veneziano, spiritosissimo conte Vincenzo
Toffetti: fra l'uno e l'altro correva simpatia, sincera amicizia,
tanto più che il conte nutriva pur egli in cuore speranze nell'ajuto
francese. E anche di tale amicizia fra il Thiers e il Toffetti, il
governatore di Milano venne prontamente informato dalle spie.[46]

L'autore dell'_Histoire de la Révolution Française_ e dell'_Histoire
du Consulat et de l'Empire_ fu accusato di ammirare solo il “successo„
nella storia; fu accusato di rimanere indifferente dinanzi alla virtù
e al delitto. Quando lo prese l'ambizione d'essere primo ministro di
re Luigi Filippo, salì al posto supremo, piegandosi alle condizioni
impostegli dall'utilitario sovrano, accostandosi all'Austria e alle
altre potenze assolute d'Europa; eppure tutte le volte che potè
giovare agli esuli italiani, lo fece di buon grado.... per ricevere, in
compenso, il sorriso di Cristina Belgiojoso!

Un giorno, la principessa va alla Camera dei deputati francesi, in
una delle loro aule, e improvvisa lì, dinanzi a loro, un discorso
ardentissimo sulla necessità di ajutare il risorgimento d'Italia.
Una scena inopinata, nuova.... Quella fantastica figura di giovane
dama che, ritta in piedi, coi grandi occhi luminosi vaticinava,
simile a profetessa, l'avvenire della patria; quella voce calda e
sicura, la bella parola francese su belle labbra italiane, tutto
l'insieme di quell'artistico tipo, improvvisamente comparso dinanzi ai
rappresentanti d'una grande nazione, non potè non fermare gli astanti,
che, prima ne stupirono, poi ammirarono, infine proruppero in applausi
all'oratrice e all'Italia. E fra quei deputati, vi era Adolfo Thiers.

“La pâleur divinise la beauté des femmes et ennoblit la jeunesse
des hommes„, diceva George Sand, che a Parigi strinse amicizia colla
Belgiojoso. E “la pâleur„ della bella patriota italiana divenne celebre
a Parigi, ma più il suo ardore patriottico per la terra natia, il suo
ingegno pronto ad afferrare qualunque ardua questione e a precisarne i
termini. La principessa Cristina Belgiojoso Trivulzio attrasse presto
l'attenzione di Parigi; ella ne conquistò presto gli animi: ella
che pareva la visione dell'Italia martire. Molto giovò, per altro, a
Cristina il gran nome paterno: Trivulzio. In un paese, come la Francia,
dove la patria storia è conosciuta, tutti sapevano del Trivulzio,
gran capitano di Francesco I, gran maresciallo di Francia; e molti
ricordavano ancora le esequie solenni che, per ordine di Napoleone
I, Parigi avea celebrato in onore di Alessandro Teodoro Trivulzio,
discendente anch'esso dal magno guerriero, e generale, ministro della
guerra, morto a Parigi il 2 marzo 1805. Tutta la guarnigione di Parigi
avea prese le armi per quei solenni funerali: quattro generali di
divisione sorreggevano i lembi del panno mortuario: Miollis, Duplessis,
Michaud e Morlot. Il cardinale Caprara, legato pontificio e arcivescovo
di Milano, recitò ivi le esequie. Benemerito dello Stato pei servigi
da lui resi, e caro a tutti per la dolcezza del carattere, il generale
Alessandro Teodoro Trivulzio fu compianto nell'immatura fine crudele.
La divisione, ch'egli comandava (nell'esercito delle coste della
Manica), celebrò i funerali sul campo; e il più grande de' poeti
del tempo, Ugo Foscolo, addetto qual capitano allo Stato maggiore
del generale Trivulzio, rendendosi interprete de' sentimenti de'
commilitoni, dettò in onore di lui un forte epitaffio latino.[47]


Il vecchio, generoso generale La Fayette, che non trascurava occasione
per caldeggiare l'indipendenza italiana, e madama Recamier, vollero
Cristina Belgiojoso nei loro famosi salotti. Quando la pallida,
bellissima discendente del maresciallo Trivulzio entrava in quelle
sale con fronte altera, sulla quale parea scritto il motto oraziano
_malignum spernere vulgus_, tutti gli sguardi la contemplavano,

    Folto bisbiglio sollevando intorno,

(avrebbe ripetuto Giuseppe Parini).


Il _salon_ del generale La Fayette, chiamato dai legittimisti “le
caravansérail de l'Europe révovolutionnaire„, accoglieva tutti gli
esuli liberali, tutt'i perseguitati di tutt'i tiranni; al rovescio
del _salon_ del Palais-Royal, dove pure si raccoglievano le forze
vive di Parigi dopo la rivoluzione del 1830, ma il cui accesso non era
facilissimo ad ogni straniero. Il generale La Fayette, il celebre amico
di Washington, sedeva nel proprio _salon_ (arredato con semplicità
patriarcale) come un venerando padre di popoli; sedeva circondato da
una triplice corona d'amici e di clienti prontissimi ad accogliere la
menoma sillaba e il più lieve sospiro del labbro di chi s'era messo in
prima schiera nelle più grandi rivoluzioni: in quella dell'America del
Nord, in quella dell'Ottantanove, in quella del 1830. Il generale La
Fayette, alto, magro, scialbo, incurvato dall'età, portava sulla testa
una bruna parrucca. Un eminente italiano gli sedeva spesso al fianco:
Guglielmo Pepe, che, avendo militato per Murat e avendo, nel 1821,
combattuti gli Austriaci a Rieti, era stato ricevuto a braccia aperte
dal La Fayette, e introdotto subito nel “circolo maschile„ del salotto.
Poichè, nel _salon_ La Fayette, v'era anche un circolo femminile
— una specie di gineceo — dove le donne, quasi tutte bionde, della
famiglia La Fayette, facevano spiccare ancor più la bruna bellezza
della Belgiojoso; accanto alla quale sedeva, presentando un contrasto
d'altro genere — contrasto comico per la eteroclita acconciatura — una
quaquera: miss Opie.[48]

Ma la principessa non era carattere da subire la tutela e la protezione
del generale La Fayette.... non la subiva da alcuno. Il clamoroso
_salon_ del popolarissimo agitatore, fra le cui pareti alla profuga
lombarda veniva solo concesso di sostenere le seconde parti, le tornava
uggioso; ed ella lo abbandonò per fondare, in piena Parigi, un proprio
regno, un proprio _salon_, ricordato a lungo, perchè uno de' più
curiosi e de' più ragguardevoli.


Partita dall'ultimo piano della casa men che borghese dove dipingea
fiori sui bicchieri, e dove il Thiers le cucinava le uova; lasciato
l'atteggiamento di povera donna ridotta all'estrema miseria per
colpa del crudele Governo austriaco; lasciato libero sfogo a' proprii
istinti principeschi, e anche alle somme che le tornavano ad affluire
da Milano, la principessa Belgiojoso prese un aristocratico alloggio:
andò ad abitare in una palazzina, con giardino, della rue d'Anjou,
non lungi dalla casa del La Fayette, al quale (si sarebbe detto da un
maligno moderno) ella volea fare concorrenza. Al numero 29 di quella
via, nel maggio del 1834, il celebre generale moriva; e, al numero 6,
quattro anni prima, spariva dalla vita, non dal regno della gloria,
il capo della scuola liberale, l'oratore seducente, il pubblicista
dallo stile squisito, Benjamin Constant. Ivi, è tutta un'onda di
memorie.... Ivi, appresso, sorge la cappella espiatoria innalzata in
pio ricordo di Luigi XVI, di Maria Antonietta e d'altre vittime della
rivoluzione. Ivi, si stendeva un giorno il cimitero della Maddalena
dove i ghigliottinati rimasero sepolti fino al 1815; anno nel quale i
miserandi resti furono trasferiti a San Dionigi.... E la principessa,
discendente dai Trivulzio, pensava talvolta con orrore alle infamie
di quei patiboli sui quali eran perite tante aristocratiche dame sue
pari....

Il visconte de Beaumont-Vassy descrive, ne' _Salons de Paris_ sotto
Luigi Filippo, quella strana dimora sulla quale Teofilo Gautier
ricamò capricciose variazioni macabre, dicendola _une vraie série
de catafalques_.... E la descrive ne' suoi _Souvenirs_ anche Madame
d'Agoult, notissima sotto il nome di Daniel Stern, intima del Liszt.

Si entrava per un piccolo vestibolo, che comunicava a sinistra colla
sala da pranzo e a destra col salotto. La sala da pranzo, in stucchi,
era ornata di pitture nel gusto degli affreschi e de' mosaici di
Pompei. Più lungo che largo, questo locale, nelle sere di ricevimento,
si trasformava (mercè un pianoforte che vi veniva portato) in sala da
ballo. Il salotto, assai vasto e quadrato, aveva i muri tappezzati di
un velluto bruno quasi nero, seminato di stelle d'argento. I mobili
eran coperti della stessa stoffa, e, alla sera, quando si entrava, si
poteva credersi in una cappella ardente, tanto l'aspetto generale si
presentava lugubre. Ad accrescerlo, concorreva la figura fantasmagorica
della Belgiojoso. Il pallore del suo viso assumeva, alla sera,
sfumature nelle quali il verde e l'azzurro si confondevano. Dicevano
ch'era l'effetto d'un veleno medicinale, del _datura stramonium_,
ch'ella prendeva.... Dalla sala funerale, si passava in una stanza
da letto, interamente coperta di stoffa di seta bianca: il letto era
ornato d'argento opaco: la pendola sul caminetto, i candelabri e ogni
altro ornamento erano d'argento: una camera bianca, che parea il tempio
d'una vergine.

“Un negro in gran turbante che dormiva nell'anticamera (scrive Madame
d'Agoult nei _Souvenirs_) introducendosi in tutto quel candore faceva
un effetto assai melodrammatico.„

“Mai una donna (soggiunge la maligna rivale) seppe esercitare
l'arte dell'effetto, quanto la principessa Belgiojoso. Lo cercava,
lo trovava in tutto: oggi in un negro, e nella teologia; domani in
un arabo, ch'essa coricava nella sua vettura per fare strabiliare
i passeggiatori del Bosco di Boulogne; jeri nelle cospirazioni,
nell'esilio, nei gusci d'uovo delle frittate, ch'ella stessa cucinava
quando le piaceva di farsi credere rovinata. Pallida, magra, ossuta,
cogli occhi fiammeggianti, ella giuocava agli effetti di spettro o di
fantasma. Volentieri accreditava certe voci che correvano, le quali
per accrescere l'effetto, le mettevano in mano la coppa o il pugnale
dei tradimenti italiani alla corte dei Borgia....„ Così la rivale, che
volea gittare una nota stonata nel coro degl'inni.

Dalla stanza da letto della principessa, si entrava a un gabinetto di
lavoro dal finestrone gotico, attraverso ai cui vetri giallo-aranciati,
passava gaja la luce. Dalle pareti di cuojo di Cordova, pendevano
antichi quadri bizantini dai fondi dorati. I mobili eran neri, e su uno
scrittojo stavano aperti grossi volumi dei Padri della Chiesa, che la
principessa studiava assidua per scrivere un'opera sul dogma cattolico.
“Quando si andava a farle visita nella sua palazzina in via d'Anjou
(scrive ancora Madame d'Agoult) la si sorprendeva solitamente al suo
inginocchiatojo, in mezzo ad un _in-folio_ polveroso, con un teschio a'
suoi piedi. Un sant'uomo la lasciava in quel momento, il predicatore in
voga, l'abate Colombat o l'abate Cœur.„

Quale insieme romantico, quell'alloggio! E, ripetiamolo pure, qual
romantica figura la padrona di casa! Il romanticismo imperava con
Victor Hugo per duce, con Alfredo de Musset, col Delacroix, con
l'adorato Chopin, con tutto quel mondo d'artisti pieni di slancio,
bramosi di regnare sulle anime umane mercè la fantasia dalle ali di
fiamma, e colla passione, e col dolore che rivela l'uomo a sè stesso.
Il classicismo nelle sue fredde, olimpiche linee, apparteneva a un
cielo d'impossibili Dei: sulla terra, l'uomo agitavasi, sospirava,
spasimava desolato, e avea bisogno d'un'arte umana, che rispondesse
al suo soffrire, al suo gemito; un'arte e una letteratura che
esacerbassero pur anco le sue piaghe collo spettacolo dello strazio, ma
fossero vicine all'uomo, alla vita — non vicine agli Dei dell'Olimpo ed
al mito.

Sì, la principessa Belgiojoso era una figura altamente romantica
nell'aspetto, nelle vesti, nella casa, nei costumi, nel tenore della
vita avventurosa, nell'amore del fantastico, nell'amore dei liberi
sensi di patria, nella carità cristiana verso i bambini poveri,
verso i vecchi abbandonati, verso i lavoratori umili e sofferenti;
ma, quantunque ammalata di fibra, non s'immergeva nelle malinconie
proprie dei romantici: non avrebbe mai lagrimato, come altre signore
sentimentali, al lamento d'un usignuolo solitario in una notte di
plenilunio, ai sospiri d'un flauto lontano o d'un'arpa — gl'istrumenti
cari ai romantici — al bisbiglio d'un salice sopra un avello. Solo le
concrete creazioni della grand'arte la scuotevano: le sfumature della
sensibilità morbosa non erano avvertite da quella mente.


Nella palazzina di via d'Anjou, la principessa riceveva gli uomini
più illustri di Parigi, e molti esuli italiani e polacchi. Gli esuli
italiani!... Quante volte la principessa li soccorreva segretamente
colla borsa, li eccitava a sperare colla parola!

Anche a Parigi, il bel Pietro Aretino del ballo Batthiány a Milano,
qui descritto Pietro Svegliati, Attilio Regolo, la spia, insomma, tanto
cara al cuore del Torresani, era penetrata, immaginiamo perfettamente
con quali scopi magnanimi!... Viaggiava di continuo da Marsiglia a
Parigi, e viceversa. Nel 21 marzo del 1837, da Marsiglia dove il colera
mieteva ottanta vittime al giorno, Pietro Svegliati inviava al signor
_Eustachio Parma_ (leggi: _Torresani_), _fermo in posta, Milano_,
queste nuove maligne informazioni sulla principessa e sul principe:

“Un certo Didier, da me molto conosciuto l'anno scorso in Parigi,
intrigante e sparso (_sic_) anche nelle società frequentate da
emigranti agiati in Parigi, qui giunto da pochi giorni, mi ha detto
che la Principessa Belgiojoso si dava il tuono d'imitare le prime dame
di Francia, che fanno delle lotterie in sollievo dei poveri delle loro
parrocchie: ella si proponeva di fare una vendita di oggetti diversi
nel di lei Hôtel rue d'Anjou St.-Honoré a profitto dei poveri rifugiati
Italiani: mi ha anche detto che il Principe di lei marito era chiamato
il corifeo dei repubblicani più esaltati.„[49]

Emilio Belgiojoso un repubblicano?... Un principe repubblicano?... Otto
giorni più tardi, lo spione ripete la stessa canzonetta gioconda....

Quel _certo Didier_ era il ginevrino Carlo Didier, lo scrittore, che
fin dal 1833 avea pubblicato in due volumi _Rome souterraine_; liberale
e amico degl'italiani liberali. L'infelice finì suicida.


Bisogna ricordare che, nel frattempo (precisamente nel 1835),
l'imperatore Francesco I d'Austria moriva carico di anni, di mogli, ma
non di rimorsi, perchè s'illudeva d'essere stato sempre un padre, un
ottimo padre per la vasta famiglia italo-austriaca....

    _Dies iræ!_ è morto Cecco,
      Gli è venuto il tiro secco:
             Ci levò l'incomodo.
    Un ribelle mal di petto
      Te lo messe al cataletto:
             Sia laudato il medico!

salmodiava Giuseppe Giusti. E Francesco I, il firmatario dell'infame
trattato di Campoformio; il battuto di Marengo, di Austerlitz, di
Wagram; colui che per ottener pace col vincitore suo Napoleone aveagli
sacrificato la figlia Maria Luisa; colui che, non ostante il vincolo
di parentela, era entrato poi nella coalizione contro il prepotente
suo genero e contribuì a ricacciarlo nella polvere; colui che per
gli avvenimenti del 1814 potè riconquistare la più gran parte degli
Stati perduti; colui, infine, che si divertiva a seguir ogni giorno,
nella sua reggia di Vienna, su un orario, le penose, avvilenti
prescrizioni inflitte agli italiani sepolti nel lontano Spielberg;
Francesco I insomma, avea liberato alfine il mondo della sua ombra; e
gli era successo il figlio Ferdinando, povero, gracile, dall'enorme
testa vuota, ma che, per altro, conobbe il dovere della clemenza.
Incoronatosi nel Duomo di Milano colla Corona Ferrea di Napoleone
I, che avea proferite le superbe parole: _Dio me l'ha data, guai a
chi la tocca!_, Ferdinando concesse ampia amnistia ai rei politici.
La principessa Belgiojoso riebbe i proprii beni sequestrati: ed ecco
perchè ella, dopo la povertà, dopo le pitture sui bicchieri di vetro,
sfoggiava lussi raffinati e abbondava di nuovo in opere generose di
carità; il serto più puro della sua fronte.

La _belle patriote italienne_ — _fœmina sexu, ingenio vir_: così
la chiamavano nella metropoli ch'ella avea saputo conquistare. La
principessa lasciò in uno de' suoi libri pieni di pensieri, questo
pensiero: “Il n'y a en toutes choses, dit-on, que le premier pas
qui coûte; et lorsque le premier pas n'a rien coûté, les suivants se
succèdent à plus forte raison avec une incalculable rapidité.„ E nessun
passo costava alla principessa, che si sentiva padrona di sè, degli
altri, del mondo. Rapidamente ella camminò tra la folla parigina; e la
folla s'aprì per ammirarla.

Per la principessa Cristina Belgiojoso non era scritta la sentenza
del duca di La Rochefoucauld: “Le ridicule déshonore plus que le
deshonneur„. Che importava a lei del ridicolo?... Lo sfidava, lo
calpestava, gli passava sul corpo, impassibile, trionfale. Un monello
le gridò dietro per via: _Ah! celle là qui a oublié de se faire
interrer!_


Anche Bianca Milesi-Mojon, l'ispiratrice, l'amica della principessa,
avea nel frattempo fermata a Parigi la propria dimora. Le due amiche
aveano cospirato insieme nella Carboneria a Milano, nella _Giovine
Italia_ a Genova; ed eccole ora di nuovo insieme a Parigi. Ma Bianca
Milesi poco esultò in quel centro d'agitazione: il colera la spense....
Era nata nel 1792, a Milano, da quell'Elena Milesi-Viscontini assai
nota nel bel mondo, della quale ell'avea dipinto a olio un buon
ritratto. Seguendo la moda del tempo, Bianca Milesi avea aperto
anch'ella a Parigi un _salon_, dove Emilio Souvestre, romanziere
e moralista, giovane allora, torreggiava colla sua figura alta e
grossa. L'autore di _Riche et pauvre_ portava i capelli lunghi, che
gl'incorniciavano il volto dolcissimo e gli scendevano quasi fino alle
spalle. Pareva un titano scandinavo col sembiante di un collegiale
serafico. Chi lo incontrò nel salotto Milesi, diceva che il buon
Emilio aveva un solo difetto: di ascoltare sè stesso quando parlava.
Nel _salon_ della Milesi, riunivansi, specialmente, signori e signore
che si occupavano dell'educazione popolare, una delle passioni di
Bianca: era un _salon_ educativo. Fra tante pubblicazioni della
Milesi sull'educazione dei bambini, la principessa Belgiojoso ammirava
sopratutto un metodo nuovo e ingegnoso per insegnar loro facilmente
l'alfabeto. Chi lo conosce?...


Parole di conforto per la perdita dell'amica, non mancavano certo alla
principessa. Le sussurrava a lei, con grazia, una avvenente signorina,
una specie di figlia d'adozione, alta e diritta come un arcangelo,
bruna, superbo tipo di Trasteverina. Quella damigella, nominata anche
dal visconte de Beaumont-Vassy, si chiamava Eleuteria; apparteneva
a patrizia famiglia impoverita di Carpi; ed era parente del patriota
Celeste Menotti, che abbiamo incontrato. La Belgiojoso la teneva seco
e le portava affetto di madre. Perchè poi costringesse la sua protetta
a sposare un farmacista di Milano, certo Archinti, buon uomo, ma di
modi del tutto opposti a quelli della signorina squisitamente educata,
nessuno mai disse, nessuno sa. Forse madamigella Eleuteria poteva
ripetere con un grande lirico, col Prati:

                             ....... Fatali
    Passâr segreti fra 'l suo cuore e il mio.
    Di scrutarli credean gli occhi mortali,
    Ma furon noti solamente a Dio.

La sacrificata trabalzò dalla vita fastosa che conduceva presso la
principessa Belgiojoso a una vita grigia, meschina, irritante. Si
divise presto dall'uomo che non poteva amare; spezzò le catene; e
sparve in un abisso morale, che non le ridonò il sorriso, non le ridonò
la pace. È sempre così.




VII.

I filosofi intorno alla Dea.

  Nicolò Tommaseo a Parigi. — Le sue elevazioni celesti e i
  suoi affetti terreni. — In _Fede e Bellezza_ allude egli alla
  principessa Belgiojoso? — Vincenzo Gioberti a Parigi e il suo
  ardente divulgatore Massari. — La confidente del Massari. —
  Pubblicazioni filosofiche e teologiche della Principessa. — Un
  arguto giudizio di Terenzio Mamiani. — Il bel padre Cœur e il
  filosofo Giuseppe Ferrari. — L'abate Lamennais. — L'asceta Ozanam e
  l'asceta Sìrtori. — Filosofesse in Francia. Religiosi abbigliamenti
  della Principessa.


Fra gli scrittori italiani esuli a Parigi che arsero (almeno
segretamente) per la principessa Belgiojoso, va notato il più grande
dei dalmati: Nicolò Tommaseo.

Nicolò Tommaseo è una figura monumentale. E nel suo stesso stile, v'è
tanto di scultorio; molte pagine sue son altorilievi. La sua prosa
non corre via svelta, disinvolta, come l'Yriarte descrive le ragazze
di Sebenìco, la graziosa città dalmata dove il Tommaseo nasceva
nel 1802; bensì procede grave, lenta, e fa pensare alle figure che
Dante incontra nell'_Inferno_ colle cappe di piombo; ma in quella
forma stringata, quante idee, quanta forza! Che cosa il Tommaseo non
tratta?... Letteratura, politica, filosofia, filologia, educazione,
morale, romanzo, poesia.... Pare che ripeta con Cristoforo Colombo, _El
mundo es poco_, perchè, con tutto l'ardore cristiano di cui è capace,
si slancia ai cieli, a Dio, e domanda: “Che può egli crear l'uomo senza
Dio? Nemmeno la morte.„

Il Leopardi “naufraga dolcemente„ nel pelago dell'Infinito; il Tommaseo
lo veleggia pregando:

    Aspira, o misero, al ciel natio;
    Ascendi i facili monti di Dio.
    Del Dio degli angeli tu sei fattura;
    Ed è 'l miracolo a te natura.
    — Son cieco, e dubito. — Ama, e saprai.
    — Son lasso, e debole. — Prega, e potrai.
    . . . . . . . . . . . . . . . . . . .
    Qui mare instabile, là certo lito:
    Porta dell'essere è l'Infinito....

Così egli canta; così egli prega.

In lui si fondono due nature, due razze; la slava per parte della madre
(Caterina Cheesevich) slava; l'italiana per parte del padre (Girolamo)
italiano. Scorgi lo slavo in certe sue idealità vaporose; e l'italiano
in quella sua concretezza di forma che incornicia e stringe come in una
morsa anche il sogno. Suo padre era uomo positivo, mercante. Sua madre,
povera donna, addolorata da afflizioni, pregava.

E all'Italia sospirava il giovane Tommaseo. Si imbarcò; e venne nella
Penisola; venne a Padova, dove il bell'abate Giuseppe Barbieri,
conversatore ameno, predicatore famoso, che chiudeva in una forma
classica le idee del _Genio del Cristianesimo_ di Chateaubriand, lo
protesse. Ma più lo protesse Antonio Rosmini, di cui Nicolò Tommaseo
era ammiratore quasi fanatico. Tutte le volte che il giovane Tommaseo,
stretto dalla necessità, avea bisogno di denaro, ricorrea al Rosmini;
il quale lo soccorreva volentieri, senza fargli pesare il beneficio,
come sogliono i più; e lo voleva sempre vicino.

Nicolò Tommaseo venne poscia a Milano, per esercitarvi il suo alto
ministero di scrittore, che sentiva con fiera sicurezza; ma la
fortuna poco gli arrise. Il bassanese bibliografo Bartolommeo Gamba
avea raccomandato l'esordiente letterato a Giorgio Teodoro Trivulzio
(congiunto, adunque, alla principessa Belgiojoso), e il marchese lo
raccomandò, alla sua volta, al librajo Stella. Ma Antonio Stella
(l'editore del Leopardi) non gli venne in ajuto. Guai se a Milano
Alessandro Manzoni non avesse aperta la propria casa al povero dalmata!
E guai se, nei colloquii con quel Sommo, ei non avesse trovato conforto
ai giorni neri!

Spinto dalle tristi condizioni e anche un po' da spirito inquieto,
Nicolò Tommaseo dice addio a Milano, e si mette in cammino, coi denari
che gli ha offerti delicatamente donna Giulia Beccaria, madre del
Manzoni.

In uno scritto autobiografico, _Educazione dell'ingegno_, il Tommaseo
racconta la sua partenza da Milano, in una notte di febbrajo.
Egli cammina solo, a piedi, perchè vuol serbare il denaro della
benefattrice. La pioggia lo coglie; e, mal difeso dall'ombrello, sfanga
lungamente nel bujo, finchè un campagnuolo, commosso alle sue iterate
preghiere, gli fa un posticino nella propria carretta. Fattosi giorno,
il campagnuolo lo guarda, e, vedendolo d'aspetto civile, e indovinando
le sue miserie, dà in un accento d'esclamazione più potente d'ogni
parola, “perchè gli era un misto di compassione, di meraviglia, di
affetto.„

Presso Desenzano, il Tommaseo s'imbatte in una nota giovane e ricca
signora, accompagnata da una suora di carità. Quella giovane andava a
votarsi a Dio. Il Tommaseo la ferma e le parla a lungo, con meraviglia
della suora. Ei la ritrae “anima affettuosa e umilmente altera,
che tropp'alta immagine aveva della virtù e troppo pura dell'amore;
destinata a soffrire nel mondo, a soffrire nel chiostro; e in premio
delle durate battaglie a uscire presto di questa o infiammata o
fradicia arena„. “Io la veggo tuttavia (egli soggiunge) lungo il lago
sonante.... E ora ella mi riguarda dall'alto, e mi prega non molli le
gioje, non freddi gli studii, non vani i dolori.„

Le donne devono amar la memoria del Tommaseo, poich'egli studiò la
donna con culto infinito: la pose quasi sugli altari. Nessuno in Italia
la studiò moralmente più di lui. A Parigi, oggi lo chiamerebbero un
_féministe_. Quanti conoscono un suo sublime poemetto, in ottave,
intitolato _Una serva?_... Non si tratta d'una di quelle serve a cui il
Molière leggeva le proprie commedie: bensì d'una giovane schiava bianca
del Medio Evo, percossa a sangue dal padrone, che, come merce inutile,
la vende al castaldo d'un vescovo. Noi la vediamo venir innanzi, a
piedi nudi, pallida, estenuata, e col solco del flagello sulla fronte,
tra rosso e nero.... La infelice racconta al vescovo i proprii guaj; il
prelato l'ascolta commosso, la consola, vuol che il castaldo la tratti
bene; ma la poveretta s'ammala. Alla pietà si unisce nel cuore del
vescovo l'affetto; un affetto che arde e non ardisce; un affetto che lo
inquieta, lo tormenta, lo fa soffrire; ed ella vede, comprende tutto,
ed esce turbata e altera, come se ella fosse signora ed egli schiavo.
La fine è sommamente patetica. Questo poemetto è tutto un profumo di
finezze, di sentimento e di grazia. La bronzea prosa del _Sacco di
Lucca_, alcune poesie profonde e affettuose (_D'un quasi cieco e presso
a esser vedovo, Piaghe nascoste_) formano la corona artistica più
bella del Tommaseo, ch'è onorato sopratutto quale pensatore, critico e
filologo. Sono monumenti imperituri di lingua il suo _Dizionario della
lingua italiana_ e il suo _Dizionario dei sinonimi_. Alcuni poeti, oggi
celebrati, attinsero alle sue acque lustrali.


Non è una novità, no, oggi, la poesia a favore dei diseredati.

    Ricchi, a voi che dice il cuore
    Della fame e dell'orrore
    Di chi langue e di chi muore?

domandava il Tommaseo, derivando dal puro Vangelo, non dalle torbide
teorie del suo secolo, il grido della riparazione. La povertà e
i dolori altrui lo inspirarono fin da' primi anni. Ricordando sè
giovinetto (“taciturno e selvaggio„ a dodici anni), dice nello scritto
_Educazione dell'ingegno_: “Un viaggio per mare, e la vista d'un'isola
povera, e la conoscenza di parenti poveri e buoni; la morte d'altri
parenti amati, i dolori di mia madre, mi vennero esercitando il già
desto affetto....„

E amava gli umili:

    Foglia, che lieve a la brezza cadesti,
      Sotto i miei piedi, con mite richiamo
      Forse ti lagni perch'io ti calpesti.
    Mentr'eri viva sul verde tuo ramo,
      Passai sovente, e di te non pensai;
      Morta ti penso, e mi sento che t'amo!

Così _Ad una foglia_. Qui, il sentimento più raffinato della natura;
qui, il sentimento di pietà e l'affetto pei semplici; e questo affetto
dilaga in tutto il gigantesco lavoro del Tommaseo, in cui non trovi
neppure un gesto, neppure un accenno di accondiscendenza verso chi
venne dalla sorte ingiustamente innalzato. E son credenti, anime devote
a Dio, questi poeti che accarezzano gli addolorati e gli umili. Peccato
che il demone dell'astio letterario (vecchio demone d'Italia) abbia
suggerito al Tommaseo un crudele epigramma contro l'infelicissimo
Leopardi. È la macchia del suo alloro.


Nicolò Tommaseo si rifugiò povero a Parigi nel 1838, essendo stato
espulso da Firenze, a motivo di due articoli suoi nell'_Antologia_ del
Vieusseux; due articoli di critica letteraria, che parvero offesa ai
governi e minaccia di ribellione: l'uno intorno a un poema, _Pietro di
Russia_, l'altro.... su Pausania! A Parigi andò ad alloggiare in una
buja stanzuccia al numero 3 della _Rue du Marais St.-Germain_; l'anno
dopo, cambiò casa, al numero 2 della _Rue de la Bienfaisance_.

Egli, esule ignoto, andò a riverire l'esule illustre nativa di quella
Milano che lo aveva confortato nei giorni desolati. In casa della
Belgiojoso, il Tommaseo conobbe lo storico Francesco Mignet, che tanto
nobile posto occupò nel cuore della principessa e al quale consacreremo
più innanzi alcune pagine. E al Mignet, Nicolò Tommaseo dedicò, alcuni
anni dopo, le _Scintille_.

La Belgiojoso inspirò al profugo dalmata accese poesie? Finora non è
stato possibile trovarne: forse è a lei, che il poeta allude in una
pagina del romanzo _Fede e bellezza_; romanzo originale in varii punti,
e che riflette parte della vita del Tommaseo e della vita d'altri esuli
italiani a Parigi. La pagina è una confessione umiliante; è una pagina
amara:

“Amav'io in essa l'affetto che a quando a quando traspariva dalle
parole delicatamente lusinghevoli e dagli occhi vaganti? Amavo
io l'ingegno agile, aperto? Amav'io 'l nome? e l'esile persona
schiettamente adorna, e la casa riccamente addobbata, e la frequenza
elegante poteva anco in me? Non credo. I suoi titoli a lei negai con
reticenza affettata; e la trattai ora con famigliarità, or con durezza;
e al suo sorriso feci più volte cipiglio. Ma pur mi sedetti alla sua
mensa: e un giorno, perch'io disavvedutamente pigliavo il posto d'un
conte, ella sollecita m'additò il mio minore. E soffersi....

“Lei, la donna ch'io penso, signoreggiare avrei voluto, tutta: ma come
maneggiare agilmente vaso incrinato? Gli era pur bello e lavorato
con arte! Mente serena: ma faceva sovente il cuore severo, e freddo
cercatore de' difetti altrui. Chi sa qual vecchiaja l'attende! I
piaceri, incautamente agitati, lasciano feccia di dolore: e io lo
so.„[50]

La confessione d'uno sconfitto. E fra gli sconfitti e gli umiliati,
notavasi un giovane profugo di Bari, che divenne nemico poco
cavalleresco della Belgiojoso, se è vera l'atroce espressione ch'egli
osava esprimere fra amici emigrati a Torino sul conto di lei; di lei,
che lo ricambiava d'eguale disprezzo. Ella tracciava con poche beffarde
parole la caricatura di Giuseppe Massari: _la lèvre enflée d'emphase,
la bouche macaronique...._

Egli conobbe la principessa a Parigi, dove, per isfuggire alle
persecuzioni borboniche, il padre (che lo sapeva legato alla società
segreta della _Giovine Italia_) lo mandò appena seppe d'alcuni
cospiratori caduti sotto il rigor del Governo. Ma il Massari non era
nato ai silenziosi misteri delle società segrete. L'indole sua, aperta
e loquace, non lo portava a resistere nei rigidi sistemi delle occulte
cospirazioni. A Parigi, ebbe la ventura di metter subito piede in
casa d'un suo conterraneo, il generale Guglielmo Pepe; ed ivi potè
espandersi: ivi conobbe il Berchet, suo idolo poetico di giovinezza,
Terenzio Mamiani, Giacinto Collegno, Giovanni Arrivabene, l'Arconati,
tutti gli esuli italiani più onorevoli e più onorati. E fu presentato
alla principessa Belgiojoso, che non si capisce come non avesse
ribrezzo delle abitudini allora poco pulite del giovane barese; ma egli
era così dilettevole e pronto parlatore, era così caldo patriota, così
infatuato dell'abate Vincenzo Gioberti, cui la principessa grandemente
ammirava! Il più arguto dei critici, Eugenio Camerini, lo chiamò
“la tromba del Gioberti„. Non solo ei si fece banditore del verbo
giobertiano, giurando in ogni concetto, in ogni parola del maestro
piemontese, ma con incrollabile tenacia volle lodarlo coll'ardente
parola anche allorquando nella coscienza forse dissentiva da lui.
Coll'_Introduzione allo studio della filosofia di Vincenzo Gioberti_,
il Massari fu il più efficace divulgatore di colui che tentava di
conciliare la fede colla scienza, la Chiesa colla patria.

Il Massari discorreva spesso del Gioberti colla principessa: le
mostrava le lettere che il filosofo gli mandava da Bruxelles,
annunciandole che il Grande avrebbe rinnovati a fondo gli studii
filosofici in Italia; il che non avvenne, passando egli pel nostro
cielo, solo come meteora abbagliante. Il Gioberti pregò il Massari
di rivedere le bozze del _Primato_; quel libro che avea squilli di
risurrezione e che parve, e fu, una profezia; profezia avveratasi nella
comparsa di Pio IX.

Nelle sue smanie amorose per la principessa, il Massari si confidava
colla marchesa Costanza Arconati Visconti, moglie d'un sant'uomo,
amica e protettrice di Giovanni Berchet. La dea della bellezza non avea
sorriso alla culla della marchesa, il cui volto era schiacciato, dai
lineamenti volgari; ma il carattere della colta gentildonna era franco;
era quello d'una buon'amica.

La marchesa Arconati Visconti andava persuadendo il Massari di
abbandonare il folle sogno d'amore; e il poveruomo, alla fine, dopo
lunghi sospiri, ne guarì. In una lettera che il Massari mandò da
Parigi alla marchesa Costanza Arconati Visconti, così a lei si confida
riguardo a quella febbre e a quella guarigione: “Io avrò sempre
simpatia e amicizia per quella signora; ma adesso null'altro. Due mesi
fa, non avrei potuto dirlo: ora glielo dico con coscienza, e ringrazio
lei di tutto cuore d'aver cooperato molto a guarirmi.„[51]

E nel salotto della Belgiojoso apparve un giorno la bella figura del
Gioberti in persona, che esaltava il nome d'Italia con un'eloquenza
focosa, a cui nessuno poteva resistere. Celebrando oltre misura i
fasti, il genio d'Italia, e profetandone magnifici i destini, egli
entrava nel regno abbagliante dell'iperbole; ma quelle iperboli eran
sante. Quelle esagerazioni sue quali benefici effetti produssero alla
causa precipua e finale dell'indipendenza d'Italia! Il Gioberti fu
un grande seminatore. E quale impetuosa prontezza nell'apprendere,
nel riferire, nell'avvincere gli animi! — Ma è questi veramente un
figlio della compassata gente torinese? — chiedeva la principessa
nell'ascoltare le infuocate parole del sacerdote ispirato; — sacerdote
della Chiesa ch'ei voleva purificare ed innalzare come Dante, come il
Savonarola, come il Rosmini; — sacerdote della filosofia, ch'ei voleva
animare delle fiamme dell'artista; sacerdote della patria che ei voleva
riporre maestra a tutte le genti. _L'Italia crea l'Europa cristiana e
moderna; l'Europa torna all'Italia_; quante volte ei lo ripeteva!

Ma più volte il Gioberti si contraddisse riguardo alle forme di governo
che volea dare all'Italia; e fra' suoi avversarii, qualcuno raccolse,
in un libro, le contraddizioni del grande.[52]

Nell'isola di Oahù, nell'arcipelago delle Havaii nell'Oceania, i
viaggiatori incontrano boschetti di _haos_ dai fiori candidi al
mattino, gialli a mezzodì, rossi la sera.... Qualche cosa di simile
accadeva in certe opinioni politiche del Gioberti; ma bisogna
considerare l'ampio, eccelso ideale di un'Italia grande ch'egli
mai smarriva e ch'era l'anima dell'anima sua; bisogna ricordarsi il
ritratto che, di sè stesso, il Gioberti ci lasciò nei _Prolegomeni_:
“Io non ho due cuori, nè due pensieri, e dedicai da buon tempo tutte
le facoltà del mio animo alla religione e all'Italia, indivise nel mio
affetto e nella mia mente: questi sono gli amori che ardono nel mio
petto, che addolciscono le mie sventure, che inspirano le mie parole,
che guidano la mia penna, che sostengono, posso dire, e governano la
stanca mia vita. Chiunque ama per lo meno l'una di queste due cose,
chiunque adora la religione e l'Italia, è mio amico, qualunque siano i
suoi portamenti verso la mia persona, i danni che io n'abbia ricevuti
per lo passato, il disfavore o il pregiudizio che possa ridondarmene
per l'avvenire.„

Il Gioberti ammirava nella principessa Cristina la patrizia che si
consacrava al trionfo dei diritti del popolo. Il filosofo torinese nel
_Primato morale e civile degli Italiani_, credeva infatti, al pari del
Montesquieu, che missione del “ceto dei nobili„ era di farsi mediatore
tra il sovrano e la moltitudine ed essere il “vincolo naturale e quasi
l'armonia conciliatrice d'entrambi.„

Ma è vero che il Gioberti si pentì della lode e proferì aspre parole
sulla principessa? Si pensi ciò che lo stesso Gioberti scrisse sul
proprio fratello di religione Antonio Rosmini, e in qual modo ne
giudicò le dottrine, dopo d'averle esaltate!... Le miserie dei grandi.


Il Gioberti giunse a Parigi sulla fine del 1833, perchè scacciato,
qual liberale, dal Piemonte, egli, il cappellano di re Carlo Alberto.
Il governo piemontese lo avea tenuto sette mesi in carcere per
l'appassionata simpatia da lui espressa a favore dei calpestati
Polacchi. Liberato e condotto al confine, lo lasciarono andar libero
dove voleva; ed egli prese il volo per Parigi, a quel centro procelloso
d'intelletti novatori, dove vivea, povero e grande, un altro abate
novatore, ardente anch'esso di una fiamma comunicativa, il Lamennais,
— colui che sollevò alto scalpore coll'_Essai sur l'indifférence
en matière de réligion_, mirando anch'egli a innalzare il prestigio
della Chiesa; e la Chiesa lo sconfessò. E allora il Lamennais aveva
pubblicate le famose _Paroles d'un croyant_; parole di fuoco che un
cavaliere dell'arte tragica sublime e della libertà tradusse e diffuse,
a pro delle libere idee: Gustavo Modena.

A Parigi, il Gioberti potè respirare a larghe ondate quell'aria
liberale che, in Piemonte, gli veniva tolta sino all'asfissia. Poi si
recò a Bruxelles; ma nel novembre del 1845 tornò a Parigi.

Smessi gli abiti sacerdotali, il Gioberti non amava essere
riconosciuto a Parigi qual prete: perciò all'amico Giovanni Baracco,
prete, giornalista e archeologo di Torino, mandava queste parole:
“Nel sovrascritto (della lettera) non mi dia dell'abate, nè del
teologo, nè d'altro, ma scriva soltanto _M. Vincent Gioberti_,
senza più. Quest'ultimo articolo è di molta importanza; d'ora
innanzi, abitando nei Campi Elisi, i titoli preteschi sarebbero
ancor più inopportuni.„[53] Egli alloggiava precisamente al numero
19 dell'_Avenue d'Antin_, in una meschina cameruccia, solo. Seguendo
le sue consuetudini, questo povero figlio d'un sensale, che avea
sofferto nell'infanzia ogni privazione, non teneva neppure una persona
di servizio. Gli editori guadagnarono sacchetti d'oro co' suoi libri
avidamente ricercati, diffusissimi; egli non guadagnò un soldo, tranne
una misera somma per _Il rinnovamento civile degl'Italiani_, la sua più
seria opera politica, dove invoca milizie italiane e forti.... come
tre secoli prima il Machiavelli. Illibato nei costumi, sprezzatore
del lusso, dei denari, dei soccorsi, come un filosofo antico, questo
filosofo moderno doveva, pochi anni più tardi, diventare a Torino
ministro e capo di ministri; e morì a Parigi d'improvviso, una notte,
senz'ajuti: fu trovato mezzo avviluppato fra le coltri e le lenzuola,
giù del letto, freddo cadavere.


Un nuovo fatto curiosissimo della principessa Cristina Belgiojoso
attirò l'attenzione di tutta la Parigi intellettuale. Fu una sorpresa,
uno stupore unanime.

Chi mai poteva immaginare che una signora come la Belgiojoso potesse
scrivere un'opera sulla formazione del dogma cattolico?... Eppure,
nel 1842, uscì a Parigi l'_Essai sur la formation du dogme catholique_
senza nome d'autore, ma che passa per suo.[54] E sono quattro grossi,
fitti volumi!... Le meraviglie non furono piccole a Parigi, e non
piccole a Milano, perchè un'opera simile, non ostante i suoi vuoti,
non poteva essere frutto che di tutta una vita di lunghi studii
ecclesiastici. A Milano, Achille Mauri non risparmiò l'illustre amica,
e, alludendo alla clemente filosofia (la filosofia del giovane clero
parigino) che raddolcisce qua e là le rigidità jeratiche, — improvvisò
un epigramma, poco felice epigramma che non merita l'onore d'essere
riprodotto.

Il filosofo Mamiani, al quale la principessa fe' dono dell'_Essai_,
si mostrò ben più cavalleresco, da quell'autentico gentiluomo ch'egli
era. Le inviò una lettera dove esamina l'opera, la loda, e, con garbo,
tocca lieve sul dubbio.... della vera paternità dell'opera stessa: è
una bella lettera quasi ignorata, benchè edita nelle accurate “Lettere
dall'esilio„ del Mamiani, citate poc'anzi.

   “Avendo piaciuto alla vostra modestia di mandar fuori l'opera
   senza nome, egli avverrà per certissimo che molti, nol sapendo e
   nol sospettando, attribuirannola a qualche scrittore provetto e
   usato per tutta la vita a meditare di teologia e di metafisica.
   Or che diranno eglino imparando più tardi che l'abbia pensata e
   dettata una graziosa signora, la quale adopera il più del tempo a
   conversare cogli amici, a fare lor festa con la più fina cortesia
   e piacevolezza che il mondo conosca? Vero è, per altro, che in
   questa vostra opera le materie più astruse sono trattate con
   una tal limpidezza; le controversie sono raccontate con tanta
   larghezza e padronanza di idee; splende per tutto una vita, una
   grazia, una scorrevolezza, una disinvoltura siffatta che vedesi
   com'è uscita da un intelletto elegante di sua natura e esercitato
   nella più scelta compagnia degli uomini, ov'ha imparato a
   fuggire la rigidità delle cattedre e coglier fiori anche tra le
   spine delle sottigliezze scolastiche. Per fermo avete scelto
   un bel modo per tentare di ricondurre gli uomini (come sembra
   vostro desiderio) a occuparsi in tali studii e forse, con
   quest'intenzione di bene, avete determinato di scrivere nella
   lingua oggi più nota e più sparsa; e questa scusa vi toglie dal
   numero di coloro che senza ragione legittima, salvo la propria
   vanità, pongonsi a dettare in lingua straniera aggiungendo
   quest'amarissima umiliazione alle tante cui soggiace la nostra
   infelice patria.„

E qui, smessa la graziosa ombra di adulazione, l'autore delle
_Confessioni d'un metafisico_ accentua le lodi, ma non accenna ai più
mirabili capitoli: _Les Longobards et la Papauté_.

   “Non posso poi non lodarvi in particolar modo dello spirito
   illuminato di tolleranza che governa sempre la vostra penna e
   della carità veramente cristiana onde v'ingegnate di riconoscere
   la innocenza almeno delle intenzioni ove non potete quella delle
   opere e degli scritti.

   “La maniera, per esempio, come tratteggiate il carattere di
   Giuliano e indicate il valor morale delle sue azioni tiene
   una tal giusta misura tra le lodi soverchie del Gibbon e le
   detrazioni passionate di molti scrittori cattolici, che fate
   mostra a un tempo di fino criterio, di coraggioso amore del
   vero e d'animo imbevuto dalla più pura e più larga filosofia
   cristiana.„

E la conchiusione?

   “Concludo che quel che ho già letto dei volumi mi è sufficiente
   per prendere ammirazione grande della vostra dottrina e del
   vostro ingegno; e per salutarvi degnissima concittadina di
   Gaetana Agnesi.

   “Possa il vostro esempio valere sprone presso alle donne
   italiane, presso a quelle singolarmente che oscurano coll'ignavia
   e colla fiacchezza dell'animo lo splendore dei natali e delle
   ricchezze!„

Questa puntura alle ignave patrizie deve aver fatto alla principessa
più piacere che le lodi a lei: lodi ch'ella forse non meritava tutte.
Il libro, nel quale (mi afferma un dotto teologo lombardo) “c'è del
buono, del molto buono pel tempo in cui è scritto„, non è forse tutta
opera della principessa; la quale non poteva aver fatti tutti quegli
studii d'opere latine. Conosceva bene la grazia _de congruo_?...
Conosceva bene i Nestoriani e i semi-pelagiani, che speravano di
servire da mediatori fra i Pelagiani e i cattolici?...

Il primo altare della preghiera sono le ginocchia della madre; e
la Belgiojoso imparò a pregare dalla madre; dalla madre imparò a
credere. Il soffio dell'incredulità passò invano attraverso quel
cuore, colle letture dei filosofi francesi, liberamente fatte nella
prima giovinezza; ma la fede in Dio, la fede in Cristo rimasero
intatte in quell'anima altera. E la fede fiammeggia in tutto l'_Essai
sur la formation du dogme catholique_. I capitoli su Sant'Ireneo,
Sant'Ambrogio, San Girolamo, Sant'Agostino sono caldi di spirito
religioso, e sono piacevoli a leggersi, pei costumi cristiani dei primi
secoli, per lo stile.

Il francese dell'_Essai sur la formation du dogme catholique_ è un
delizioso francese, morbido, scorrevole come una carezza: lo stile
francese, che la principessa adopera per i soggetti politici, non
ha, invece, quella fluidità; bensì è secco, scolpito come una lapide.
Bisogna notarlo.

Quel libro che, secondo il mio teologo, presenta molti appunti di
letture “fusi in una buona e fluente pasta e rivelatori di spirito
aperto e attento„ fu steso dalla principessa, che avea la penna
rapidissima e pronta per ogni soggetto; ma ho l'assoluta convinzione
che vi ha messo la mano un giovane, geniale predicatore francese:
l'abate Cœur; lo stesso al quale madame d'Agoult ne' suoi _Souvenirs_
accenna nei tratti poco benigni, che, per l'imparzialità dell'assunto
storico, riportammo nel precedente capitolo.

Il padre Pierre-Louis Cœur emergeva fra i predicatori alla moda.
Era nato a Tarare, la città delle mussoline, da una famiglia di
commercianti che pretendeva discendere dal famoso, ricchissimo
argentiere di Carlo VII; colui che, accusato poi di delitti
immaginarii, scappò a Roma e comandò.... una mezza flotta contro i
Turchi. I begli argenti del padre Cœur erano le sue lezioni di teologia
alla Facoltà di Parigi; erano le sue prediche, che, per purezza e
grandiosità, venivano paragonate a quelle del Massillon. Larghe le
sue idee; aperto il suo intelletto agli aliti moderni. L'anno del suo
trionfo fu il 1840, quando predicò a San Rocco, la chiesa dove dorme
Corneille. I più entusiasti lo soprannominarono il San Cipriano del
secolo XIX; ma avevano forse sentito predicare quel santo africano
sulle rovine di Cartagine?... Anche il padre Cœur diventò vescovo....
non di Cartagine; e morì nel 1860, a cinquantacinque anni, non in
odore di santità, ma compianto da chi ammira i liberi voli d'un nobile
ingegno.


Alessandro Manzoni, scrisse una seria lettera alla Belgiojoso sul
libro del dogma.[55] Giulio Simon, il quale diceva “une femme savante
n'est pas une femme qui sait; c'est une femme qui fait parade de sa
science„ e che a una filosofessa preferiva una povera sempliciotta,
una pianella perduta nella neve, lodò il libro; ma spremeva la lode col
conta-goccie. Il filosofo Victor Cousin, che pontificava alla Sorbona
suscitando inenarrabili entusiasmi colla sua smagliante esposizione
delle teorie dell'Hegel, intavolava volentieri discussioni colla
principessa sull'_Essai_; ma, ecco, entrava d'improvviso nella sala un
incorreggibile sarcastico poeta tedesco, Enrico Heine; il quale con un
motteggio sconcertava il sorridente Cousin; e l'autore del libro sul
vero, sul bello e sul buono, come se inondato da un secchio d'acqua
fredda, ammutoliva, s'alzava, andava via.

Altri del circolo brillante di Cristina Belgiojoso parlavano
dell'_Essai sur la formation du dogme catholique_, con quella sfumatura
di sottile ironia della quale il parigino, uomo di mondo, vela tanto
il vuoto quanto la sincerità de' proprii sentimenti; ma la principessa
continuava negli studii filosofici, non temendo i mordaci oppositori,
non temendo difficoltà. Come nel tempio d'Odino della leggenda
scandinava, era proibito pronunciare davanti a Cristina Belgiojoso
la parola “timore„.... Così, ella lanciò al pubblico l'_Essai sur
Vico_; e _Science nouvelle, Vico et ses œuvres_. La traduzione della
_Scienza nuova_ di Giambattista Vico, nientemeno!; vale a dire del
libro che mette, più d'ogni altro, a dura pazienza un traduttore per
la scabrosità della forma, per la terminologia speciale del sommo
filosofo![56]

L'_Essai sur Vico_ è un pensato, ordinatissimo, lucido lavoro. In
novantasei pagine fitte, l'autrice narra la vita travagliata di
Giambattista Vico; espone e discute la _Scienza nuova_; e rivendica
la priorità di certe idee del filosofo italiano contro coloro che
volevano attribuire quella priorità ad altre menti sovrane. È quindi,
anche, un'opera di giustizia e di patriottismo. La vita del Vico
è narrata sull'autobiografia dello stesso filosofo: anzi, qualche
passo è tradotto parola per parola. Bella è la pagina che descrive il
giovinetto Vico immerso negli studii durante tutte le notti, con quella
buona madre che va a pregarlo di desistere; commovente è la scena
che narra gli angosciosi patimenti del Vico, quando, di notte, ode i
passi dei gendarmi, che vengono ad arrestargli il figlio dissoluto
e incorreggibile; quei gendarmi, ch'egli stesso aveva chiamati per
emendare il giovane, ch'egli pur tanto amava.


I parigini si meravigliavano che un'italiana pubblicasse libri così
serii in bel francese. Nessun altro muliebre esempio, prima di lei, la
storia letteraria poteva offrire. La buona Maria Riccoboni, l'autrice
dell'_Histoire du Marquis de Cressy_, dell'_Histoire de deux jeunes
amies_, dell'_Histoire d'Ernestine_ e d'altre storie, morta in povertà
nel 1792, aveva sposato, è vero, l'italiano Antonio Riccoboni attore e
autore mediocre, ma era nata a Parigi. La Francia salutava, peraltro,
altre filosofesse, fiorite, specialmente nel secolo decimottavo:
la marchesa de Lambert, detta la “première femme honnéte homme du
dix-huitième siécle„ e che volle restar sempre “honnéte femme„ tutta
irradiazione del Fontenelle; — madame de Tencin, tutta irradiazione
del Montesquieu; — madame d'Epinay, tutta irradiazione del Rousseau; —
madame Geoffrin, figlia d'un fabbricante di specchi, tutta irradiazione
del Diderot e degli altri enciclopedisti; — la marchesa di Deffand,
scettica come il Voltaire; — madamigella De Lespinasse, che preferì
“l'uomo a Dio„ credendo nell'amore; — la baronessa de Staal, che
preferì sè stessa all'uomo, credendo nella ragione; — e la marchesa du
Châtelet, che avea gli occhi come due piselli e scrisse gli _Éléments
de physique_, tradusse i _Principes mathématiques de la philosophie
naturelle_ del Newton; e morì di parto a quasi cinquant'anni (fatto
che sollevò risa e pietà in tutta Parigi), dopo d'esser passata dal
bacio del Voltaire al bacio del Saint-Lambert, dinanzi alla sorridente
ingenuità del marito.

E ancora: la contessa d'Houdetot, brutta, ma seducente per lo spirito
e per il sentimento: ella fu il primo e vero amore del Rousseau,
come l'autore delle _Confessions_ ci confessa. E la duchessa di
Choiseul?... Pareva una statuina di cera, timida in conversazione
come una mimosa; eppure, con mano sicura, con ferro anatomico, fe'
l'autopsia dei contrasti, delle variazioni, in una parola del carattere
del Voltaire.... Cittadini all'armi!... Passa ora la marescialla de
Beauvau, nata Rohan-Chabot, energica volontà; madama du Deffand e
madama de Choiseul la chiamano “la dominante„. Figge gli occhi al
cielo, la pia marchesa de Créqui, vedova a ventisei anni; sostenitrice
della religione, e, per questo, incarcerata dai rivoluzionarii. —
E, sulla carretta dei condannati a morte, flagellata dalla pioggia
furiosa dell'uragano, colle mani legate sul dorso, la credente,
vecchia viscontessa de Noailles, s'avvia serena al patibolo; e con
lei la figlia, dolcissima, vestita di bianco, e la piccola nipote, che
prega.[57]

Nel secolo decimottavo, il Rousseau stese il proprio impero sulle
donne più che il Voltaire; e si comprende. La donna è portata al caldo
sentimento (e persino al sentimentalismo che ne è la degenerazione)
non al gelido scherno. Cristina Belgiojoso aveva ammirato, ne' primi
anni, l'autore della _Nuova Eloisa_; ma, poscia, s'innamorò del grande
autore ispirato di _Scienza nuova_, tenendo, nello stesso tempo, in
gran pregio un filosofo, esule anch'esso dalla terra materna, Giuseppe
Ferrari, che, profondo interprete di Giambattista Vico, non lesinava
alla principessa consigli nell'opera ardua e patriottica da lei
coraggiosamente assunta: di diffondere tra i francesi il pensiero del
filosofo precursore.

Non tutti sono concordi nel tributar lode a Giuseppe Ferrari, come
storico e come filosofo. È vero: egli corre dietro alla verità, e
torna in compagnia col paradosso; ma la sua mente è creata ai larghi
voli. Vede nella storia due eterni principii in eterno conflitto,
senza possibile aurora di pace, senza speranza di felicità umana:
il principio della libertà e il principio della tirannide; e sì
nell'uno che nell'altro, discerne germi di bene e germi di male.
Questa visione del Ferrari (che lampeggia in tutta l'_Histoire de la
Raison d'État_ da lui pubblicata a Parigi) sembrava agli spiriti miti
un'espressione di ateismo; ma non turbava la principessa Belgiojoso,
che nel Ferrari vedeva un maestro. Tuttavia, le conversazioni del bel
teologo abate Cœur, indefesso visitatore della principessa, temperavano
le conversazioni del Ferrari: l'acqua santa del primo smorzava i
tizzoni d'inferno del secondo. È proprio della Scienza e dell'Ideale
insieme, l'avvenire umano. Le due forze, che finora corsero disgiunte
e disperse cozzando fra loro, muoveranno concordi. La Scienza ritrarrà
lume dall'Ideale, che non ammette confini alle vittorie del bene: si
sentirà sorella d'una stessa forza, che emana da un'origine misteriosa,
onnipossente. E l'Ideale coronerà di rose la fronte austera della
Scienza; fronte impallidita nel lungo travaglio, nel superbo sforzo
dell'assoluto dominio.

Giuseppe Ferrari, come quell'altra mente poderosa di Carlo Cattaneo,
era stato discepolo e intimo amico di Giandomenico Romagnosi, magnifico
apostolo d'alte dottrine, al quale manca soltanto la bellezza della
forma letteraria per diffondere più ampio regno sulle menti. Il Ferrari
esulò dall'Italia a Parigi nel 1837, l'anno stesso che il venerato suo
maestro, spogliato d'ogni ufficiale soccorso dall'Austria, moriva a
Milano in povertà. L'Austria non potea perdonare il grande filosofo
dell'“incivilimento„ che ammetteva nei cittadini mal governati il
diritto d'insorgere.

Quando s'avviava alla terra d'esilio, Giuseppe Ferrari avea già
pubblicato _La mente di Giandomenico Romagnosi_ e le opere di
Giambattista Vico. E in Parigi diede alla luce _Vico et l'Italie_,
opera che eclissa, naturalmente, le pagine della Belgiojoso sullo
stesso alto soggetto.

Nel 1840, Giuseppe Ferrari saliva la cattedra di letteratura nella
marinaresca città di Rochefort; ma non di rado lasciava quel porto
e gli scolari per visitare a Parigi l'affascinante sua concittadina
e indettarsi cogli “spiriti magni„ che intorno a lei parlavano di
liberali instituti e di patria.


Un altro filosofo, anch'esso nato sotto il cielo di Milano, ma di
scuola del tutto opposta alla scuola del Ferrari, visitava talora la
principessa: era l'autore di _Dante et la philosophie catholique au
XIII siècle_, l'emunto Ozanam, dai capelli lisci, neri, spioventi,
che gl'incorniciavano il volto pensoso, accrescendogli quella solenne
aria da asceta tanto ammirata dai giovani e dalle donne sognanti,
nell'aula della Sorbona, dove l'Ozanam diffondeva la convinta parola.
E, nel salotto della Belgiojoso, andava di tratto in tratto un altro
lombardo, che avea pur egli aspetto e anima d'asceta: Giuseppe Sìrtori.
Nato fra i sorrisi della Brianza, avido di studii, il Sìrtori passò a
Parigi; e a Parigi abbandonò la veste talare, indossata fra gl'incensi
del seminario di Milano. In mezzo alle facili follie parigine, il
solingo giovane conduceva vita austera, quasi religiosa. Alla Sorbona
e al Collegio di Francia, seguiva i corsi di geologia, di chimica, di
fisiologia; materie tutte sulle quali la principessa Belgiojoso amava
intrattenersi con lui. Chi poteva immaginare in quel giovane il futuro
generale dell'indipendenza?... Il suo nome rimane scritto a caratteri
di bronzo nelle tavole degli eroi.... Ed ei visse rigidamente tutta
la vita, e portò nel sepolcro, come una fanciulla sacratasi a Dio, la
virginità, la purezza.


In quel periodo di esaltazioni religiose e di misticismo, che
signoreggiava la principessa Belgiojoso, sempre più ammalata nei
delicatissimi nervi, un'altra stranezza i parigini videro in lei. Ella
avvolse l'agile suo corpo nell'antica squallida tunica cinerea delle
_Suore grigie_, istituite fin dal 1617 a Parigi da Luigia de Mérillac
coll'ajuto di San Vincenzo de' Paoli. La principessa non lasciava
quella veste da catacombe, neppur quando andava all'_Opéra-Italien_ ad
assaporare, nel suo palco, con sacro raccoglimento, le divine melodie
dei grandi operisti italiani, specialmente di Gioachino Rossini e
di Vincenzo Bellini, che frequentavano le sue sale; nume protettore
l'uno; angelo protetto l'altro; entrambi glorie d'Italia. Sui nerissimi
capelli, pettinati con estrema semplicità, la principessa faceva
spiccare una ghirlanda di fiori bianchi freschi; e tutti contemplavano
quella tacita, immobile visione, che parea discesa da una sfera
soprannaturale.... E poichè dopo la rappresentazione dell'opera, dopo
quell'onda di melodie, eseguite da cantatrici elette, come Giulia
Grisi, Giuditta Pasta, la Persiani-Tacchinardi, l'Ungher, e da un
Rubini e da un Lablache.... la principessa si sentiva stanca, spossata,
incapace di scendere le scale del teatro, — un forte amico suo,
lombardo, il conte Fausto Sanseverino, se la poneva sulle braccia come
una languida fanciulla malata, come una naufraga, come Ofelia; e con
quel carico fantastico discendeva le scale fra lo stupore della folla,
che gli apriva il passo.

Chi poteva riconoscere in lei una vera _sansimoniana_? Cristina fu
creduta, sì, una signora del Saint-Simon, che domandava l'abolizione
di tutti i privilegi di nascita e di eredità, e voleva accomunare in
massa tutti i materiali dell'attività umana, le macchine, i fondi, i
capitali. Bazzicavano nel salotto di Cristina i sansimoniani Bazzard e
Enfantin.[58] Ella li ascoltava, per amor delle dispute e delle novità;
ma poteva seguirli? Sì; li seguì, ma per poco; e con lo scopo evidente
di apparire ancor più singolare coi vermigli riflessi di quelle
audacie.




VIII.

Alfredo de Musset ed Enrico Heine.

  Primo incontro di Alfredo de Musset colla Principessa. — Una
  sera nel parco di Versailles. — Il biondo poeta ospite della
  Principessa. — Ciò che raccontano due biografi di Alfredo de
  Musset: madame Joubert e Arsène Houssaye. — Una festa di ballo
  amorosa. — Lettera della principessa Belgiojoso. — Una caricatura
  di Alfredo de Musset. — Addio, incanto! — Enrico Heine a Parigi.
  — La Belgiojoso benefattrice di Enrico Heine. — Una serata con
  Vincenzo Bellini. — Morte dell'autore della _Norma_. — Enrico Heine
  e l'Italia.


Alfredo de Musset era da qualche tempo in amichevoli relazioni colla
principessa, ch'egli avea incontrata la prima volta nella folla
variopinta del salotto del buon generale La Fayette. La Belgiojoso
aveva lasciato momentaneamente Parigi per Versailles, dove, non lungi
dal parco, avea preso in affitto un alloggio elegante. Un giorno, il
poeta le fece visita; e venne trattenuto a pranzo. S'era in principio
dell'estate; e quella sera, Alfredo de Musset era il solo ospite della
principessa.

Dopo pranzo, andarono entrambi a passeggiare nel gran parco solitario
di Versailles. Il recesso era propizio all'intimità. La principessa
domandò al biondo poeta di declamarle dei versi. Il poeta le recitò
alcune rime d'amore e, appena recitate, le voleva porre in azione.
Ma, leggera e rapida, la principessa fuggì attraverso i viali e i
labirinti di Maria Antonietta; il poeta la inseguì; e il suo piede
urtò contro un tronco d'albero. Il poeta si produsse una storta e cadde
emettendo un'esclamazione di sofferenza. La Belgiojoso tornò sollecita
verso il poeta, e l'ajutò a trascinarsi verso un sedile di pietra, e
lo fece sedere. Vedendolo soffrir molto, divenne affettuosa con lui,
carezzevole, quasi appassionata. Ma l'acuto dolore del piede rende il
poeta poco sensibile alle tenerezze della principesca sua amica, che
corre a casa e chiama gente; due domestici arrivano portando un'ampia
poltrona sulla quale adagiano con ogni cura Alfredo de Musset e lo
portano in una camera della principessa.

— Vous êtes mon prisonnier, — gli dice ridendo la Belgiojoso, — je ne
vous laisse pas retourner à Paris, avant que vous ne soyez complètement
remis.

Il poeta si sottomise tanto più docilmente a questo arresto, in
quanto che il menomo movimento gli causava un vero spasimo. E divenne
innamorato della principessa.

Così narra Gabriel Ferry nel libro _Balzac et ses amies_.[59] Egli
ripete quanto la più irrequieta delle scrittrici francesi, Luisa Colet,
avea già narrato nello scompigliato romanzo _Lui_, e tutto fa credere
che questo racconto del bosco sia vero; non è vero, invece, il resto
della narrazione galante, che segue nel libro; narrazione che, nelle
pagine di Arsène Houssaye e in quelle di madame Joubert, è smentita.

Nessun dubbio che anche Alfredo de Musset sia stato affascinato dagli
occhi della principessa.

“Elle avait les yeux terribles du sphinx, si grands, si grands, si
grands, que je m'y suis perdu et que je ne m'y retrouve pas.„

Così esclamava il povero poeta; così egli stesso dava la misura della
sua infelice passione.

Arsène Houssaye nelle _Confessions, souvenirs d'un demi-siècle_,
dice che il poveretto sperava di trovare nella Belgiojoso una vera
passione; sperava di riaprire il proprio cuore e d'essere salvato; ma
la misteriosa dama lombarda lo deluse nelle più calde speranze.

“Cette grande dame, qui avait _tout pour elle_, n'était pas bien sûre
d'avoir un cœur, car elle n'avait que la passion de l'esprit; elle
voulait bien qu'on se donnât à elle; mais elle ne se donnait pas.
Elle servait avec une grâce adorable le festin de l'amour; puis elle
s'envolait au moment de se mettre à table.„

Molto in queste parole v'era di esatto. E che dovea succedere intanto
di quel cuore di poeta, il quale, eterno sitibondo d'amore, esclamava
(e con quanta verità!): “être admiré n'est rien; l'affaire est d'être
aimé!„ Ah, doveva fremere e piangere, egli che trovava conforto nelle
lagrime:

    Le seul bien qui me reste au monde
    C'est d'avoir quelque fois pleuré.

Ma al fulgor delle varie bellezze femminili, anche le lagrime del
disinganno si arrestarono in quegli occhi, avidi d'immagini radiose.
Il tradimento che la sensualissima Giorgio Sand avea inflitto pochi
anni innanzi fra le seduttrici magie di Venezia nell'_Hôtel Danieli_
al giovane Alfredo de Musset, sfibrato dai piaceri, esaltato dai
liquori, malato di febbri amorose insaziabili, fe' sanguinare (non
v'ha dubbio) il cuor del poeta infelice: lo aveva ben ella, la Sand,
rapito e trascinato a Venezia per gioire d'amore; eppure, nello stesso
albergo, nelle stesse stanze, lo avea lietamente tradito, una notte,
col bellissimo chirurgo e poeta veneziano, dottor Pietro Pagello,
chiamato da lei stessa a guarire Alfredo de Musset; e anch'esso, il
Pagello, venne trascinato d'improvviso da quella donna irruente, da
quell'astro fatale, in un'orbita di passione dolorosa. Ne' suoi ultimi,
tardissimi anni, il Pagello mi narrava, non senza tristezza, le gelosie
impetuose, tormentose, le disperazioni del povero poeta francese;
ma, allora, io non potevo scordare che le gelosie, i tormenti, le
disperazioni di Alfredo de Musset vennero consolate da altri baci, da
altri amori.... E così avvenne dell'infelice amore per la principessa
Cristina Belgiojoso.... Madame Joubert (madrina di Alfredo de Musset)
ne' _Souvenirs_ ne racconta qualche cosa.

   [Illustrazione: LE DUE CARICATURE DELLA PRINCIPESSA BELGIOJOSO
   disegnate da Alfredo De Musset.

   [Dall'_Étude et recits sur Alfred de Musset_ della viscontessa
   ALICE DE JANZÉ] (Paris, Plon, 1891, cap. VIII, p. 155).

   Il verso latino scritto dal Poeta sotto uno dei due ritratti,
   con la traduzione francese, suona così: _Pallida, sed quamvis
   pallida, pulchra tamen_. È un verso d'ignoto autore, parafrasi
   del motto del “Cantico de' Cantici„: _Nigra sum sed formosa_.]

La principessa diede un ballo nelle sue magiche sale, e Alfredo de
Musset v'incontrò, per la prima volta, l'ammirabile madamigella di
C.... che sapeva a memoria tutte le sue poesie; quelle poesie così
vibranti di giovinezza e di passione. Egli si fece presentare dalla
principessa all'elegantissima, bionda signorina dagli occhi azzurri e
fresca come un fiore; e i due giovani ben presto volteggiarono in un
valzer, nel ballo elegante e amoroso, del quale Alfredo era il poeta.
Quand'essi ritornarono al loro posto, eran pallidi entrambi: egli
sorrideva al turbamento che avea cagionato; ella, pensosa, mormorava in
cuor suo: “Ho io trovato un dominatore?„

Lo stesso Alfredo de Musset raccontò questi particolari a madame
Joubert. La signorina viveva in provincia dove suo padre occupava una
ragguardevole posizione militare. Orfana di madre, leggeva tutto ciò
che le piaceva, e s'era commossa alle appassionate _Nuits_ di Alfredo
de Musset. In quella stessa veglia, un secondo valzer fu danzato dai
due giovani; e la musica doveva essere di quel Joseph Lanner, viennese,
che fece muovere co' suoi lenti, voluttuosi valzer per un quarto di
secolo i più bei piedini d'Europa.

Questa volta i grandi occhi della Belgiojoso si fissarono ostinatamente
sulla coppia danzante. Quando Alfredo de Musset, avvicinandosi alla
principessa, volle riprendere la conversazione sul tono consueto, ella
gli rispose con una distrazione della quale egli sentì l'impertinenza
voluta. Egli prese, sullo stesso momento, la decisione d'un viaggio in
Normandia. Madame Joubert lo disapprovò, e ricevette questo biglietto
della Belgiojoso, ch'ella stessa pubblica e ch'è un piccolo poema di
finezza del femminino eterno, in un bel francese:

        “_Chère Caroline!_

   “Qui ne s'éveillerait en voyant ce beau soleil? Je crains de
   devenir idyllique; car je me surprends à regarder cette belle
   lumière avec passion. Je comprends toutes les belles dames qui se
   sont laissées attraper par Apollon, et je ne les plains pas trop.

   “Samedi sera donc pour moi un jour de fête; mais si mon soleil
   demain était aussi beau, et moi aussi animée, je pourrais
   devancer samedi et faire une reconnaissance à pied jusque chez
   vous.

   “Mille tendres amitiés.

                                                      “CHRISTINE.„

E Carolina ebbe la visita di Cristina. La principessa, sempre di grande
spirito, parlò all'amica del suo ballo, della bellezza di madamigella
de C.... e senza affettazione. Ne pareva entusiasta.

— Qual grazia! Quale eleganza in quel corpo! I suoi occhi sono d'un
azzurro profondo come il firmamento. — E disse ancora.... Ma è meglio
ripetere le sue parole in francese, quali la signora Carolina Joubert
le riferisce:

“C'est que rarement j'ai rencontré chez une blonde l'accent entraînant
de nos beautés méridionales. A Paris, jusqu'ici, seule, la duchesse
d'Elchingen m'avait inspiré pareil sentiment d'admiration; j'espère
que M. de Musset appréciera, comme je le fais, la beauté de M.lle de
C.... et cela amènera une heureuse diversion au sentiment qu'il _croit_
ressentir pour moi, et qui gâte absolument nos relations.„

— Je me pris à rire en hochant la tête (soggiunge la signora Carolina).

— Que voulez-vous dire?... domandò la principessa.

— Que cette façon de guérir un coeur blessé par une blessure nouvelle
n'a pas toujours réussi.

Alfredo partì per la Normandia; ma prima andò a prender commiato da
madama Joubert. Pareva irritato contro la principessa, ripetendo:
“Saprò io farle vedere ch'ella non ha il diritto di trattarmi così
leggermente!„ Tanto è vero che quando si ha torto si vuol avere
ragione.

Una rottura era inevitabile.

Una sera (è l'Houssaye che questa volta racconta) nel salotto affollato
della principessa (Madame Joubert dice nel suo!...) Alfredo de Musset
si divertiva a disegnare, da dilettante, in un circolo di curiosi e
di curiose; e arrischiò un paradosso: che si poteva fare benissimo la
caricatura più buffa del più bel volto.

— Non della principessa, — gli dice una vicina.

— Precisamente, come un'altra, — risponde il poeta-caricaturista.

Sfidato, egli si mette all'opera, e, con pochi tocchi di penna, ecco
quel profilo di fata spoetizzato, accompagnato coll'agrodolce del noto
verso latino:

    _Pallida, sed quamvis pallida, pulchra tamen._

— Il y a quelque chose! — mormora la principessa, mascherando il suo
furore e voltando la caricatura.

I presenti, a tarda ora, se ne vanno. Alfredo de Musset, che ha sentito
il colpo, resta l'ultimo.

— Ah! princesse! comme je vous aime! — esclama il commediante,
illudendosi di poter rabbonire l'offesa signora.

— C'est impossible, — risponde ella, — puisque vous m'avez vue ainsi.

E gli riconsegna la caricatura:

— Emportez-moi sur votre coeur: c'est tout ce que vous aurez de moi.

Appena fu sulla via (soggiunge Arsène Houssaye) l'_enfant du siècle_ si
disse:

— Suis-je fou de m'obstiner de trouver une femme là où il n'y a qu'un
fantôme!...

Ed ecco perchè, nella _Revue des deux Mondes_ del 1842, apparvero le
strofe _Sur une morte_.[60]

Le otto quartine, gli eleganti strali della vendetta, i rintocchi
funebri sulle spente illusioni, son questi: è questa tutta l'ode di
Alfredo de Musset _Sur une morte_:

    Elle était belle, si la Nuit
    Qui dort dans la sombre chapelle
    Où Michel-Ange a fait son lit,
    Immobile, peut être belle.

    Elle était bonne, s'il suffit
    Qu'en passant la main s'ouvre et donne,
    Sans que Dieu n'ait rien vu, rien dit;
    Si l'or sans pitié fait l'aumône.

    Elle pensait, si le vain bruit
    D'une voix douce et cadencée,
    Comme le ruisseau qui gémit,
    Peut faire croire à la pensée.

    Elle priait, si deux beaux yeux,
    Tantôt s'attachant à la terre,
    Tantôt se levant vers les cieux,
    Peuvent s'appeler la prière.

    Elle aurait souri, si la fleur,
    Qui ne s'est point épanouie,
    Pouvait s'ouvrir à la fraîcheur
    Du vent qui passe et qui l'oublie.

    Elle aurait pleuré, si sa main,
    Sur son cœur froidement posée,
    Eût jamais dans l'argile humain
    Senti la céleste rosée.

    Elle aurait aimé, si l'orgueil,
    Pareil à la lampe inutile
    Qu'on allume près d'un cercueil,
    N'eût veillé sur son cœur stérile.

    Elle est morte, et n'a point vécu;
    Elle faisait semblant de vivre.
    De ses mains est tombé le livre
    Dans lequel elle n'a rien lu.[61]

Questa poesia (ripubblicata poi soltanto nelle opere postume del poeta)
sollevò a Parigi alto scalpore. La principessa Belgiojoso la lesse
nella _Revue des Deux Mondes_, la grande rivista diretta allora dal
Buloz; e con aria sdegnosa disse un giorno, ad alta voce, a quelli che
l'attorniavano nel suo salotto:

— Avez-vous lu les vers d'Alfred de Musset _Sur une morte_? Il paraît
que cette morte-là, c'est mademoiselle Rachel.

— Ce doit être mademoiselle Rachel, — risponde una signora maliziosa,
— puisqu'elle a dit à Buloz en plein _foyer_: — Vous avez publié dans
la _Revue des Deux Mondes_ des vers d'Alfred de Musset, dédiés à la
princesse de Belgiojoso.

La principessa assunse il sorriso d'una donna che non è mai ferita.

“Cette Rachel! elle voudrait nous faire croire qu'elle est vivante en
jouant les morts. Ce n'est qu'une ombre qui passe.„[62]

Povera e grande tragica Rachel!... Povera evocatrice di tristi figure
di donne antiche, di leggendarii fantasmi sulle scene!... Ella era
stata partorita su una strada di Mumpf in Turgovia; ed era salita dal
fango agli onori della vita, mercè il suo classico genio. Cristina
Belgiojoso, principessa del Sacro Romano Impero, avea grandeggiato,
invece, rimanendo al suo posto pur nella Parigi ch'ella dicea servire
allora “d'hospice aux blessés politiques de toute l'Europe„, — e nessun
confronto era possibile fra le due grandi figure femminili, che in quel
tempo si dividevano l'impero di Parigi; ma il motto della principessa
non ci rivela di qual fine lama fosse il suo spirito?

Molti anni dopo, un parente della Belgiojoso le domandava a Milano:

— E Alfredo de Musset?...

Ed ella, con disprezzo:

— Oh! aveva dei gran brutti _gilets_!

Ma un altro immortale poeta bramava di dominare sull'animo di Cristina
Belgiojoso. Quel poeta era tedesco e si chiamava Enrico Heine.

L'arrivo a Parigi del biondo originale umorista dai finissimi
lineamenti, dalla bocca purpurea, fu uno dei più fortunati. Nel
“cervello del mondo„, come il Balzac prima e Victor Hugo poi definiron
Parigi, Enrico Heine vinse presto le diffidenze. Nella patria
dell'_esprit_, lo spirito, spesso diabolico, dell'Heine, piacque
assai; pareva lo spirito del Voltaire redivivo. E infatti si è indotti
a esclamare: com'è francese questo tedesco! nello stesso modo che di
Ettore Berlioz si esclama: com'è tedesco questo francese!

Nel suo _Parigi or fa cinquant'anni_, Terenzio Mamiani ci porse un
nitido ritratto di Enrico Heine, dicendo ch'ei “già moveva rumore
per qualche saggio di poesia, nè i Parigini si davan pace che egli
possedesse nel conversare tanto spirito epigrammatico quanto essi, e
sopra più un maneggio mirabile dell'ironia e non poca vena dell'_humor_
inglese. Era giovane allora, con una capigliera biondissima e folta,
con bel colore di carne, con occhi piccoli ma scintillanti, e con
bocca vermiglia e ben contornata, salvo ch'ei la torcea un poco dal
lato destro ghignando più presto che sorridendo.„ Così il Mamiani, che
avvicinò Enrico Heine e lavorò con lui per fondare a Parigi l'_Europe
littéraire_.

Madame Joubert racconta ne' _Souvenirs_ che Enrico Heine ammirava
assai lo strano genere di bellezza di Cristina Belgiojoso, la sua
intelligenza vivida e seria, il suo spirito. Il satirico poeta avea,
peraltro, tentato di lanciare qualche celia mordente alla dama; ma
ella gli aveva risposto pronta in modo da fargli passare per sempre la
voglia della replica.

E un altro mutamento avvenne in Enrico Heine. Appena s'accorse che le
proprie velleità di dominazione sul cuore della principessa apparivano
alquanto risibili, giocò una carta bellissima: ebbe lo spirito e la
finezza che Alfredo de Musset ed altri adoratori della Minerva lombarda
non ebbero: di mutare quelle velleità in reverente amicizia. Alfredo de
Musset, da buon latino, pensò alla vendetta; Enrico Heine, non ostante
lo spirito suo schernitore, agì, almeno questa volta, da buon tedesco.

Un critico moderno, Giulio Legras, nel libro _Henri Heine poète_, pone
in rilievo l'amicizia devota dell'autore dei _Reisebilder_ per Cristina
Belgiojoso, pubblicando varie lettere del grande tedesco alla grande
italiana; lettere delle quali rispetta la forma francese non sempre
eccellente.

Fra le lettere più rilevanti alla principessa, ve n'ha una del 30
ottobre 1836. Essa è il documento più sincero sullo stato morale di
Enrico Heine quand'egli, in punizione degli strali lanciati sulla
propria patria colle poesie e più cogli articoli de' giornali, si vide
sbarrar la via del ritorno in Germania. L'esilio da lui prima gaiamente
voluto, gli tornava allora ben insopportabile sacrificio!

La Dieta germanica aveva proibita entro le frontiere la vendita delle
opere d'Enrico Heine; e il poeta, vedendosi trattato come un traditore
della patria, apriva il cuore all'amica in una flebile lettera:

“Non, très belle et très compatissante Princesse: je ne suis que malade
dans ce moment: malade d'âme encore plus que de corps....„

E finisce con uno slancio passionato:

“J'embrasse votre belle main. Vous êtes la personne la plus complète
que j'ai trouvé sur la terre. Oui, avant de vous connaître, je me suis
imaginé que des personnes comme vous, douées de toutes les perfections
corporelles et spirituelles, n'existaient que dans les contes de fées,
dans les rêves du poète. A présent, je sais que l'idéal n'est pas une
vaine chimère, qu'une réalité correspond à nos idées les plus sublimes,
et, en pensant à vous, Princesse, je cesse quelquefois de douter d'une
autre divinité que j'avais aussi l'habitude de reléguer dans l'empire
de mes rêves.„

Ed Enrico Heine le scrisse ancora:

“Votre billet, Princesse, est très clair, et je l'ai très bien compris,
très nettement, quoiqu'il exhale un parfum d'amabilité qui me monte au
cerveau!„

Ma che cosa diceva quel biglietto?...

La principessa avea mandato Enrico Heine allo storico Francesco Mignet,
il quale doveva presentare il poeta al Thiers per uno di quei favori
che non si scordano.

“Je suis charmé que Monsieur Mignet se donne tant de peine pour moi....„

Enrico Heine avea bisogno di denaro: ecco tutto, e fu lei, la potente
protettrice, che gli fece accordare dal Thiers, ministro di Luigi
Filippo, il sussidio annuo di 4800 franchi sui fondi secreti: il Mignet
lo presentò al Thiers appunto per questo.[63]

Il signor Giulio Legras dimostrò nella _Deutsche Rundschau_[64] che
tal pensione fu poi, per preghiera del Thiers stesso, elargita al
poeta tedesco anche dal Guizot, che gli successe a capo del ministero.
E anche in codesto generoso mantenimento del sussidio, potè assai la
Belgiojoso.

Ma quanti sarcasmi saettarono il poeta per quei quattromila e ottocento
franchi, ch'ei continuò a riscuotere fino al 1848!... Lo accusarono
d'aver venduta la penna a Luigi Filippo.... Il quale, veramente, da
quel perfetto sfruttatore che era, non avrebbe mai concessa quella
somma per i soli begli occhi cilestri del cantore del _Buch der
Lieder_!... Nel giugno del 1848, il poeta tentò di difendersi sui
giornali di Parigi, offendendo gli altri; e non rifletteva ch'è
pericoloso gettar sassi sulla capanna del vicino, quando il proprio
palazzo è coperto di vetro.

Non passarono mai nere ombre fra la Belgiojoso ed Enrico Heine.
È a lei, certo, che l'Heine allude nella prima delle sue _Notti
Fiorentine_, dove parla di Vincenzo Bellini. Ei dipinge il quadro
d'una serata (dopo cena) col giovane maestro siciliano a' piedi della
dominatrice; la quale trattava l'autore della _Sonnambula_ come un caro
fanciullo.

“Mi ricordo d'un istante, in cui Bellini m'apparve in una luce così
bella, che non potei restare dal contemplarlo con diletto, e mi proposi
di conoscerlo meglio. Ma questa era pur troppo l'ultima volta che
dovevo vederlo in vita. Ciò avvenne una sera, dopo cena, nella casa
d'una gran dama, che ha il piede più piccolo di tutta Parigi; eravamo
molto allegri, e le più soavi melodie salivano dal pianoforte. Lo
rivedo ancora il buon Bellini come allora che, esausto finalmente dai
numerosi e pazzi bellinismi che aveva spifferato, si lasciò cadere
sopra una sedia. Questa era molto bassa, quasi come uno sgabello;
dimodochè si trovò a sedere ai piedi d'una bella signora che, distesa
in faccia a lui sopra un sofà, lo guardava colla più dolce cattiveria
del mondo, mentr'egli si affaticava ad intrattenerla con quattro modi
di dire francesi, che commentava poscia nel suo dialetto siciliano, per
dimostrare d'aver detto, non una sciocchezza, ma il più delicato dei
complimenti. Credo che la bella signora non facesse molta attenzione
alle frasi di Bellini; essa gli aveva preso di mano il bastoncino,
con cui egli cercava d'aiutare talvolta la sua debole rettorica, e
scomponeva tranquillamente il delicato lavoro dei ricci sulle tempia
del giovane maestro. Ben si addiceva a questa birichinesca occupazione
quel sorriso, che dava alla di lei fisionomia un'espressione, quale più
non mi fu dato di osservare sulla faccia d'un uomo. Non dimenticherò
mai quel volto. Era uno di quelli che sembrano appartenere più al regno
fantastico della poesia, che alla rozza realtà della vita; contorni
che rammentavano Leonardo da Vinci, dal nobile ovale, colle ingenue
pozzette nelle guance ed il sentimentale mento acuminato della scuola
lombarda. Il colore aveva la delicatezza romana, l'opaco splendore di
madreperla, l'altiero pallore, la morbidezza. Era uno di quei volti
infine, che non si riscontrano che in qualche tela italiana, ov'è
dipinta una di quelle grandi dame, di cui erano innamorati gli artisti
d'Italia del Cinquecento, quando creavano i loro capolavori; a cui
pensavano i poeti di quel tempo, quando s'immortalavano coi canti, ed
a cui agognavano i guerrieri francesi e tedeschi, allora che cingevano
la spada e, desiderosi d'azione, valicavano le Alpi. Sì, sì, era uno di
quei volti su cui brillava un sorriso della più dolce malizia e della
più altera bizzarria, mentr'essa, la bella signora, scompigliava, colla
punta del bastoncino, i biondi ricci del Siciliano. In quell'istante,
Bellini mi apparve come toccato da una magica bacchetta, come
totalmente trasformato in una apparizione amica, e diventò ad un tratto
congiunto del mio cuore. Il suo viso splendeva del riflesso di quel
sorriso; quello era forse l'istante più fulgido della sua esistenza....
Non lo dimenticherò mai!...„[65]


Enrico Heine non avea mai potuto domare la propria malignità verso
il Bellini. Vedendo quell'esile, ingenuo fanciullo, ch'entrava nel
salotto della Belgiojoso, leggiero leggiero colle scarpette di vernice,
lo salutava chiamandolo un _soupir en escarpins_! L'Heine rideva agli
spropositi di lingua francese che al Bellini sfuggivano conversando. Il
povero ragazzo, tutto rosso di collera, gli rispose una volta: _C'est
une bugie!_ Immaginarsi le celie di Enrico Heine! Il quale, peraltro,
non avrebbe dovuto ridere, se avesse un po' pensato al proprio
francese, che Gérard de Nerval gli correggeva paziente negli scritti
destinati alla _Revue des Deux Mondes_. Tutte le volte che Enrico Heine
entrava nel salotto, gittava in aria il suo intedescato _Pon-ciùr_, che
faceva sorridere la principessa e faceva ridere madame de Girardin....
Nella sala dei manoscritti della Biblioteca Nazionale di Parigi,
v'è una lettera del Bellini, il quale si lamenta di certe piraterie
dell'editore Artaria di Milano; e quella lettera è stesa in un francese
non certo peggiore del francese di Enrico Heine.[66]

Vincenzo Bellini era vittima d'un invincibile terrore: della jettatura!
Il maligno Heine se n'accorse; e una sera, per ispaventarlo, gli
profetò prossima la fine, perchè tutti i genii, Raffaello, Mozart,
Pergolese, erano morti (diceva) giovanissimi!... L'autore della
_Norma_, atterrito, fuggì subito dal salotto della Belgiojoso,
lanciando verso il tristo profeta i noti segni di scongiuro contro
la jettatura.... Poche settimane dopo (il 24 settembre del 1835) il
povero Bellini moriva a Puteaux, d'una fulminea malattia intestinale,
pianto dalla principessa Belgiojoso, che più volte avea tentato
invano di difenderlo contro i motteggi di Enrico Heine; pianto da
Gioachino Rossini, che lo amava come un figliuolo, specialmente
dopo _I Puritani_, rappresentati a Parigi; ultimo canto innalzato da
quel limpido genio, la cui musica effonde talvolta gemiti, sospiri,
e talvolta impeti e scoppii d'una vita fremebonda che ha fretta
d'espandersi prima di finire sì presto lungi dal cielo natìo.


I tedeschi non amano troppo la memoria di Enrico Heine, che schernì
la patria; eppure fu ben egli che col suo pungolo valse a ridestarla
dal sonno!... Noi, italiani, non dobbiamo scordare che l'Heine amò la
nostra terra e compianse le nostre sventure, eccitato a questo, forse,
e senza forse, dalla grande esule lombarda.

Come altri tedeschi, — dal Gœthe al Rückert, dal Platen a Paolo Heyse,
— Enrico Heine levò grida d'ammirazione e talvolta di dolore alla vista
delle nostre rovine fiorite. Teofilo Gautier, con finezza di critico
e con brio d'artista, diceva di lui; “si le clair de lune allemand
argentait un des côtés de sa physionomie, le gai soleil de France
dorait l'autre.„ Ma si potrebbe pur dire che anche il sole nostro,
anche l'Italia da lui commiserata nei _Reisebilder_, e tutto il dorato
Mezzodì gli offersero onde di raggi e letti di rose, cari alla sua musa
sibaritica.


Enrico Heine soffriva di spinite; e un estate, la principessa
Belgiojoso, vedendolo alquanto malato, lo pregò di andar a dimorare
alcun po' con lei alla _Jonchère_, delizioso castello, ch'ella avea
comperato in campagna, sopra un'altura fra Rueil e Bougival, tra fronde
e fiori. Appena sbrigato un affaruccio letterario col signor Buloz,
direttore della _Revue des Deux Mondes_, Enrico Heine vi andò, e si
presentò alla sorridente principessa con un'aria compassionevole di
scimunito.

— Che cosa avete, Heine, — gli domanda la principessa, — che avete
quell'aria d'imbecille?

E il poeta:

— Vengo adesso da una conversazione con Buloz. Ci siamo scambiate le
idee.

Come gli uccelli canzonatori delle foreste d'America, di cui parla
Carlo Darwin in un suo libro, Enrico Heine canzonava anche in campagna
il prossimo suo. Un giorno, il malore l'avea ridotto al punto che non
potea nemmeno aprire la bocca. Il medico gli disse:

— Potete almeno fischiare?

E il poeta con un fil di voce:

— Neanche una commedia di Scribe!

Non risparmiava neppure la sua protettrice. Un amico, sapendolo assai
sofferente e deperito, andò a trovarlo e gli domandò come stesse. Ed
egli:

— Sono un osso funebre come la principessa Belgiojoso!

“E i cuori obliano e gli occhi s'addormentano!„ dice Enrico Heine in
una delle sue squisite canzoncine:

    Und die Herzen, die vergessen —
    Und die Augen schlafen ein;

il che fa ricordare il verso di Alfredo de Musset:

    Puis l'oubli vient au cœur comme aux yeux le sommeil.

Ma Enrico Heine non dimenticò la principessa. Quando, dopo la
rivoluzione del '48, l'Austria sequestrò di bel nuovo le fortune della
Belgiojoso, il beneficato Heine s'adoperò presso potenti personaggi,
perchè fosse tolto l'odioso sequestro. Ciò è narrato da una nipote del
poeta, la principessa Della Rocca nata Embden nei _Ricordi della vita
intima di Enrico Heine_.[67] Ella soggiunge che tutti gli sforzi del
poeta fallirono allora, ma che riuscirono dopo.... Ciò non è esatto; e
lo vedremo.

“Talvolta egli spinse la malignità fino a recidere arditamente un
teschio, per indi sollevarlo alla vista del pubblico e mostrare
com'esso fosse vuoto nell'interno;„ diceva Enrico Heine del Lessing.
E così si può ripetere per lui stesso. Ma il poeta che cantò con
religioso affetto la madre venerata; il poeta che ammirò gli eroici
Ungheresi, novelli Nibelungi; il poeta che s'inteneriva al passare
delle file di orfani per via, era pur capace di moti gentili; ed egli
ne ebbe per la Belgiojoso, della quale non iscordò i beneficii.

Tali furono le relazioni che, colla celebre italiana, ebbero i due
fratelli d'armi, i due squisiti poeti dell'amore: Alfredo de Musset
ed Enrico Heine. Sopra di loro, signoreggiava, per altro, un nobile,
felice rivale, che imponeva loro rispetto....

Chi era?




IX.

Il dolce signore.... — Il cieco Thierry.

  Come amavano le _lyonnes de Paris_. — I romanzi alla moda. — Lo
  storico Francesco Mignet. — Mignet e Thiers: loro studii comuni,
  loro diversi destini. — Tre scuole storiche francesi. — Agostino
  Thierry. — Il suo genio, le sue sventure. — Grandi e delicate
  beneficenze della principessa Belgiojoso verso Agostino Thierry. —
  Malignità del mondo.


Molte signore romantiche dichiaravano d'avere il “cuore malato„ e se lo
facevano curare.... da tutti gli uomini.

I costumi muliebri d'allora erano assai più liberi dei costumi di
adesso; e ai loro facili voli contribuivano di molto i romanzi, così
diffusi, del Balzac e quelli caldi, insinuanti, della Sand, che non
fortificavano certo i vincoli della famiglia. La derisione della
fedeltà conjugale era diffusa nella società, sui teatri, nei libri;
e i più eleganti, che sapevano l'inglese, ripetevano volentieri un
motto anti-conjugale di lord Byron (altro idolo del tempo); motto del
_Don Juan_ che volea dire: La passione in un amante è ammirabile, in
un marito è ridicola. — Gli abbandoni, le dedizioni del cuore erano
tutt'uno colla passione; ma, anche allora, le dame alla moda, _les
lionnes de Paris_, si permettevano delle _passades_, solo per curiosità
o per capriccio.

La Gloria, simboleggiata dal Manzoni,

    vede i mille e ad un sorride;

così la principessa Belgiojoso, in mezzo ai fuggevoli capricci e fra'
suoi adoratori, che prendeano per lei, non _colpi di sole_, ma _colpi
di luna_ (così sempre lunare appariva l'ammaliante suo pallore), —
seppe scegliere un amico, un vero amico, serio, devoto, degno di culto.
Era lo storico Francesco Mignet; e di quel nobile spirito ella serbò
fin negli ultimi anni la rimembranza: — e ne serbava anco il ritratto
accanto al suo panierino di lavoro, quando, vecchia cadente, lavorava
cuffiette a maglia o cuciva vesticciuole per i bambini poveri....
Le immagini delle persone care, da noi sinceramente amate, restano
impresse nell'animo nostro senza il sussidio delle fotografie; pur
la mostra di quel ritratto volea essere testimonianza d'una rara
eccezione, che gli anni e le vicende non poteano cancellare.

Chi giudicava alle apparenze la principessa Belgiojoso, non la credeva
capace d'un culto segreto così tenace, così delicato; ma l'anima sua,
appunto perchè non facile ad amare, _sapeva amare_ nel caso, rarissimo,
che l'oggetto ne fosse ben degno agli occhi suoi.

Ella, discendente d'una delle più illustri famiglie d'Europa; ella,
incoronata del diadema di principessa, pose la sua mano nella mano
del figlio d'un rozzo fabbro ferrajo di Aix. Francesco Mignet era
figlio, infatti, d'un fabbro ferrajo che tutto il giorno batteva il
martello nella sua bottega; operajo repubblicano fanatico, che avrebbe,
con tripudio, temprata la mannaja per decapitare tutt'i re del mondo
vecchio e tutte le principesse del mondo moderno.

Come mai da quell'uomo impulsivo, infiammabile, rozzo, era nato l'uomo
più grave, più riflessivo e più nobile?... Francesco Mignet era il
più misurato degli scrittori meridionali. Il suo pensiero, che pur si
dilettava d'ampie generalità, pericolose per chi vuol conquistare il
vero esatto, splendeva d'una luce limpida, ma fredda. La riflessione
andava congiunta in lui alla rettitudine. Egli era l'uomo equilibrato
per eccellenza, era un _savio_; e appunto perchè tale, conquistò la
Belgiojoso, la quale, nel turbinìo delle cospirazioni, s'era incontrata
in tanti spiriti esaltati. Le donne più fredde in apparenza suscitano
le nostre più calde passioni: e così avviene degli uomini. L'acqua
tranquilla è la più profonda. _Le calme c'est Dieu_, diceva un'amica
della Belgiojoso, Giorgio Sand, che se ne intendeva.

Francesco Mignet, non ostante l'origine popolana, sembrava nell'aspetto
un gentiluomo sceso da un castello. Alto, di forme elette, dal nobile
volto sbarbato e coronato di capelli biondi arricciati; piccola e
delicata la mano, che accompagnava le parole con gesto elegante. Egli
sapeva parlare, ma sapeva (virtù più difficile) anche ascoltare; sapeva
esprimere ponderate induzioni su questioni storiche e politiche coi
sapienti della Sorbona, ma sapeva pur sorridere con grazia alle dame; e
allora i suoi vivi occhi brillavano ancor più, i suoi denti splendevano
del loro candore.

La principessa vide la prima volta il Mignet (come Alfredo de Musset)
nel salotto del generale La Fayette. Anche il Mignet alimentava le
idee liberali, e, un giorno, non parve molto diverso dal Thiers, il
suo intimo, fido amico; amico sin da' primi anni, e compagno di studii
e d'ispirazioni, quando entrambi, lasciato il nativo mezzogiorno
della Francia, andarono a dimorare a Parigi in due misere stanzuccie
contigue, nell'oscuro, lurido “passaggio Montesquieu„, uno de'
quartieri più popolari e più strepitanti della metropoli; e là, in
alto, nella povertà più angusta, imbevuti d'idee liberali (essi si
dicevano _carbonari_) scrivevano articoli pei giornali politici,
studiavano insieme, sognavano insieme, inseparabili. E l'uno, il
piccolo Thiers, vide i proprii sogni baliosi luminosamente sorpassati;
conquistò la gloria di storico, la possanza di ministro, sbaragliò
l'inferno della Comune, signoreggiò la Francia, divenne il capo della
seconda Repubblica e il pacificatore della terra più agitata del mondo
dopo le spaventose rovine del '70. L'altro, uomo più di penna che
d'azione, raggiunse la fama, un seggio fra gl'immortali dell'Accademia
(nientemeno che contro il re della lirica, Victor Hugo), e, conquista
più superba e più difficile, s'ebbe il cuore della dama più ossequiata,
più ammirata, più singolare del suo tempo, la Belgiojoso, che l'amico
suo Thiers invano aveva adorata.

Le donne affrontano le più ardue questioni politiche e sociali;
le affrontano con coraggio inaudito, spesso senza studii, senza
preparazione; simili un po', in questo, a certi giornalisti pe'
quali è scusa la fretta febbrile con cui devono sostenere l'ufficio
di buttafuori per il pubblico. Le donne hanno, naturalmente, la
passione delle idee; e la principessa Belgiojoso l'aveva in sommo
grado, affrontando difficoltà intellettuali che spaventavano altri.
Col Thiers, col Thierry, col Cousin, col Tommaseo, col Mamiani,
col Gioberti, col Massari.... ell'amava discutere di politica, di
filosofia; ma, sopratutto, amava conversare e discutere col Mignet.
Così, una comunione intellettuale andò tessendo, fin dalle prime, le
dolci fila fra que' due spiriti forti; e il Mignet, che possedeva la
scienza di penetrare bene addentro nell'anima femminile, di attrarla
colla frase persuasiva, non tardò a spiegare un fascino particolare
sulla Belgiojoso; e ne divenne il fido e dolce signore, la cui memoria
(è bene ripeterlo) ella serbò attraverso a peripezie d'ogni specie,
sino all'ultimo sospiro, in un angolo inviolato del cuore. Le vicende
politiche, la forza delle circostanze divisero la Belgiojoso dallo
storico di Carlo V, di Maria Stuarda, della Rivoluzione francese: ma i
due amici si ricordarono sempre.... anche senza scriversi. Sono tanto
inutili spesso le lettere, e tanto bugiarde!...

Nel 1883, un diplomatico, il signor d'Ideville, (che avea soggiornato
qualche tempo in Italia), fece visita al Mignet vecchio. I due uomini
parlarono dell'Italia riguardo al _Journal d'un diplomate en Italie_;
libro del signor d'Ideville, che avea sollevato clamori e scandali per
certi racconti di Corte.... “Un nome sopra tutti (riferisce l'Ideville)
ferì Mignet nell'intimo; il nome della principessa Belgiojoso. Evocato
da me, quel nome risvegliò nel vegliardo i più cari ricordi. Io gli
parlai della principessa con calore; eppure il mio entusiasmo fu presto
sorpassato dal vecchio amico della “grande Italiana„ che s'intrattenne
intorno a lei con fuoco e con soddisfazione non dissimulata.„[68] Dal
Mignet, la Belgiojoso ebbe un bambino, che morì presto.


Ad un altro francese storiografo illustre, la principessa consacrò
culto delicatissimo, ma culto di indole diversa: al povero cieco
Agostino Thierry. Eppure nessuno dei biografi francesi di questo grande
ricorda quanto Cristina di Belgiojoso operò spontanea per alleviargli
la crudele sventura.

Guizot, Michelet e Thierry, ecco una triade che al tempo di cui
parliamo, rappresenta tre fasi degli studii storici. Guizot svolge
le questioni delle idee astratte e delle istituzioni politiche;
Michelet quelle degli uomini concreti; Thierry quelle delle masse.
Guizot sviluppa i progressi delle idee donde sorgono tutte le civiltà
umane; Michelet si consacra a dipingere le aspirazioni, i dubbii, le
lotte, le vittorie degli uomini; Thierry scopre l'importanza delle
conquiste, della fusione delle razze, della nascita e dei progressi
dei Comuni, questa culla della libertà moderna. A Guizot il problema
dell'incivilimento; a Michelet quello degli uomini inciviliti; a
Thierry il problema delle razze civilizzatrici.

Il Thierry, capo della scuola descrittiva, è l'artista vero della
storia, che per lui è un grandioso spettacolo e (come per Cicerone) è
una lezione eterna. Certo, l'immaginazione, bellissima, folle fata,
s'infiltra qualche volta nel tempio austero della verità; certo,
questo ammaliante drammaturgo della storia viene, e non da oggi solo,
dardeggiato dalla critica.[69] Certo chi segue il metodo rigorosamente
sperimentale d'oggi trova da ridire; ma chi fra i critici dei granelli
di sabbia pesati sulla bilancia della pedanteria, può imitare quel
drammaturgo della storia, quel coloritore?

Terenzio Mamiani nel suo _Parigi or fa cinquant'anni_, pubblicato nella
_Nuova Antologia_ del 1881, lasciò queste assennate parole:

“Fu detto, io credo, con giusta appropriazione che se Walter Scott
introduceva nel romanzo la Storia, Agostino Thierry à in questa
introdotto qualche po' di romanzo. Nella letteratura la meschianza
dei generi torna pericolosa; e guardata nelle sue viscere è falsa e
dannevole. Lusinga il volgo per la novità come qualunque ibridismo di
piante allegra l'occhio del giardiniere; ma i fiori o non ispuntano,
o poco olezzano, o perdono la veste nuova ripigliando ostinatamente
l'antica. Pure, comunque si pensi di ciò, giustizia vuole che il
Thierry venga salutato padre incolpevole di plebe corrotta.„

Il Thierry prese le mosse da Saint-Simon, suo maestro, ma, ben presto,
si librò a libero volo in un cielo suo. L'_Histoire de la conquête de
l'Angleterre par les Normands_, apparsa nel 1825, è storia ed epopea
insieme. E che dire dei _Récits des temps mérovingiens_, di quei
due fitti volumi che cominciano dalla primitiva costituzione della
monarchia francese e finiscono col dolore materno di Fredegonda?... E
che dire delle _Lettres sur l'histoire de France_, commiste di critica
e di narrazione; narrazione animata come una scena, limpida come un
cristallo?... Tutte le pagine di Agostino Thierry attestano lunghe
ricerche e un'anima di poeta che intuisce, che scopre dove gli altri
non iscoprono.... Ei non vendette la penna a nessun sovrano, a nessun
ministro, a nessuna fazione politica, a nessun capriccio della moda: la
consacrò alla letteratura.

Anche allora che la sventura lo colpì (nel 1826 divenne cieco e
paralitico) non piegò l'animo alto e sereno. Sembran quelle d'un
venerando sacerdote d'antica dea le parole ch'egli scrive nella
prefazione dei _Dix ans d'études historiques_; parole che i giovani
devono scolpir bene nel cuore:

“Aveugle et souffrant sans espoir et presque sans relâche, je puis
rendre ce témoignage qui, de ma part, ne sera pas suspect: il y a au
monde quelque chose qui vaut mieux que les puissances matérielles,
mieux que la fortune, mieux que la santé même: c'est le dévouement à la
science.„

La principessa Belgiojoso, che comprendeva le grandi cose e i grandi
caratteri, comprese il Thierry; e, nel 1844, quando il glorioso storico
restò vedovo della diletta consorte, signora Querangal, che lo avea
consolato nell'infortunio col lungo affetto e colla dolce devozione,
volle togliere l'infelice uomo alle tristezze d'una gelida, amara
solitudine, lui, infermo, lui cieco e paralitico: volle che Agostino
Thierry andasse ad abitare in un bel _chalet_ del suo giardino nella
_rue du Montparnasse_ presso di lei; là, nella nuova dimora che la
principessa avea comperato nel lasciare la palazzina di _rue d'Anjou_;
e là il Thierry, questo Milton delle visioni storiche, il fulminato
della sventura, visse gli ultimi anni in pace, circondato dalle cure
affettuose d'una figlia di suo fratello Amedeo, pur egli a lui devoto,
e storico anch'esso; confortato, sopratutti, dall'esule italiana.

Amici eletti visitavano Agostino Thierry,

    Stuolo d'amici numerato e casto,

direbbe il Parini. Fra essi, il pittore di Paolo e di Francesca, Ary
Scheffer, amico d'Italia nostra; Ary Scheffer che filosofeggiò più che
non abbia dipinto, poichè debole è alquanto la tecnica sua, — ma come
riesce nobile sempre, elevato!

La principessa Belgiojoso si trasformò in assidua infermiera, in suora
di carità del venerando infermo; e non solo apprestava farmachi al
corpo cadente, ma consolazioni all'anima.

“A me (scrive Terenzio Mamiani nel lavoro citato parlando d'Agostino
Thierry) a me non fu dato d'avvicinarlo e ammirarlo nel suo corpo sano
ed integro; bensì lo vidi assai volte in casa della Belgiojoso già
cieco e paralitico di tutte le membra eccetto il capo e il torace; e
mentre conveniva reggergli il braccio e la mano, perchè accostasse
in un bicchiere un poco d'acqua alla bocca, la sua mente permaneva
lucidissima e acuta come per lo passato; ed anzi di tutte le umane
ricreazioni eragli rimasta sol quella di controvertere cose di scienza
e di erudizione; salvo che quando la Belgiojoso, ospite sua generosa
e infermiera amorevolissima, addrizzavagli alcuna parola affettuosa e
impressa di maggiore pietà e dolcezza, scorrevano dalle chiuse palpebre
di lui lacrime così abbondanti che ognuno rimanevane intenerito e
angosciato, nè era facile di cogliere il modo di farle cessare.„


Nei giorni di sole, Agostino Thierry si faceva portare nel giardino
della casa, fra gli alberi e i fiori; e là ristava, seduto, immobile
su una poltrona, cogli occhi che parevano velati da un triste sogno, ed
erano velati dalla cecità e dalle lagrime.

Nella sventura, Agostino Thierry trovò altri conforti, un supremo
conforto: la Fede. La sua non fu una conversione, ma un ritorno.
E ritornò ad essere cristiano, ad essere cattolico. Nella crudele
sua tenebra, quella, quella era la sua luce! Morì nel 1856, quando
il turbine degli avvenimenti politici avea divelto dal fianco
del grande sventurato la benefattrice, che serbò mesta, religiosa
memoria dell'amico. La malignità umana non mancò di gittar bava anche
sull'opera spontanea d'alta carità della principessa: dicevano ch'ella
volle seco il Thierry per attirare maggiormente gli sguardi di Parigi;
ch'ella volle far pompa teatrale del beneficio. Ma la malignità umana
non poteva soggiungere (almeno quella volta.) che Cristina Belgiojoso
volea vedersi genuflesso dinanzi un nuovo adoratore della propria
bellezza.... Un cieco?... — Ed un alto, nobile carattere qual era
il Thierry, avrebbe sopportata un'ostentazione melodrammatica, per
dodici lunghi anni?... Poichè tanti ne visse là, presso la principessa
Belgiojoso, colui che lo Chateaubriand chiamò l'Omero della storia.

La benefica gentildonna dovette avvezzarsi all'ingratitudine, e non
la curò. Nel marzo del 1837, quand'ella volle tenere nella propria
casa, a Parigi, una pubblica vendita d'autografi d'illustri, a tutto
beneficio degli emigrati italiani poveri, un italiano disse: “Chi diede
alla signora Belgiojoso il diritto di pensare ai nostri dolori?„ Lo
riferisce in una lettera a Gino Capponi Nicolò Tommaseo, il quale,
nelle _Memorie inedite_, dipinge la Belgiojoso, “ingegnosa donna e
gentile e buona, e più calunniata che rea„.[70]




X.

Una folla d'immortali.

  Canta il principe Belgiojoso. — Rossini al piano. — Giulia Grisi
  e il tenore Mario. — Meyerbeer e i gatti. — Thalberg. — Un altro
  pianista: Döhler. — Chopin e gli esuli polacchi a Parigi. — Un
  pittore irritato: Delacroix. — Bella scenetta! — Il ritratto della
  Belgiojoso dipinto dal Lehmann. — Victor Hugo. — Alessandro Dumas
  padre e la sua bionda Ida. — Balzac. — Sue supposizioni sulla
  Principessa. — Stendhal lo corregge. — Il poeta de Laprade. —
  Lamartine. — Chateaubriand. — Augusto Barbier. — Un traduttore
  di Dante. — La grandezza di Pellegrino Rossi. — Camillo Cavour in
  una seduta spiritica presso la Principessa. — Un improvvisatore. —
  Carattere del salotto della Belgiojoso.


Dalla _rue d'Anjou Saint-Honoré_, la principessa Belgiojoso
aveva portato il suo celebre _salon_ al numero 28 nella _rue du
Montparnasse_, in mezzo agli alberi. Splendida era anche quella sua
palazzina. Carlo Monselet, nelle _Statues et statuettes_, la descrive
con pochi tocchi, così:

“Un cancello di ferro, di lavoro squisito e bizzarro, s'apre sopra
un giardino disordinato, pieno d'ombre e d'erbe, sulle quali rotolano
quattro o cinque caprette dalle zampe bianche e nervose. Una ragazzina,
che ha portato dall'Italia sul volto un bacio del sole morente, passa,
inseguendole, con una verghetta in mano. La casa è in fondo, a diritta,
con delle torricelle di ferro agli angoli e sculture in alto.„[71]

L'interno delle sale presentava press'a poco lo spettacolo della
palazzina di rue d'Anjou Saint-Honoré. Al piano terreno, abitava il
principe Emilio Belgiojoso, che, nel frattempo, s'era riavvicinato
alla moglie. Quasi tutte le sere, egli saliva, cantarellando, per una
scaletta a chiocciola e compariva nelle sale della principessa, in
mezzo a un concerto musicale, di cui diventava il re colla divina sua
voce, colla sua grazia.

I concerti, infatti, si susseguivano continui. Nelle sere di carnevale,
erano concerti allegri, e la musica di Gioachino Rossini ne faceva
riccamente le spese: il principe cantava e il maestro lo accompagnava
al pianoforte. Nelle sere di quaresima, si eseguiva, invece, tutta
musica religiosa; ma anche allora, il Rossini imperava col suo _Stabat
Mater_. I cantanti più celebri dell'_Opéra-Italien_ prodigavano in
quelle sale le loro note sublimi. Ecco il soavissimo canto a mezza
voce di Giulia Grisi; una carezza!... Il povero Vincenzo Bellini
ha scritto per lei _I Puritani_.... E Gioachino Rossini la guarda
felice quand'ella gli canta un'aria dell'_Otello_ o del _Barbiere di
Siviglia_. Nata a Milano, Giulia Grisi s'avvicina alla principessa sua
concittadina e parla con lei in meneghino purissimo: e la principessa
sorride mostrando le sue belle file di denti che Alfredo de Musset ha
ancora l'ingenuità di descrivere.... al principe Emilio Belgiojoso, suo
amico, intimo compagno di cene: “Ce sont de petits boutons d'oranger
blanc, enchassés dans du satin groseille, qui servent de dents à cette
belle personne.„

Voce ammaliante era quella del tenore _Mario_, bellissimo uomo.
Giovanni dei marchesi De Candia, nato a Cagliari, ufficiale di Carlo
Alberto, era fuggito in Francia per respirare libere aure. A Parigi,
Emilio Belgiojoso, che amava il canto e cantava, lo incoraggiò
all'arte; e il De Candia si diede alle scene col nome di _Mario_.

Eccellente patriota anche quel Mario!... Amico del Mazzini, apriva
anch'egli la propria casa di Parigi agli emigrati italiani, e
gareggiava coi principi Emilio e Cristina nel soccorrerli.

Piccolo di statura, l'autore di _Roberto il Diavolo_ compariva nel
salotto con un serafico sorriso, e facendo un profondo inchino alla
principessa. Durante la conversazione, il maestro Meyerbeer stava
zitto, solo esprimendo con esclamazioni _ah! oh!_ calda ammirazione
ad ogni frase, anche insignificante, che cadeva dalle labbra della
dea. Egli aveva una terribil paura dei gatti. Di tratto in tratto,
gettava qua e là spaventato gli sguardi, credendo di vederne spuntar
qualcuno sulla soglia dell'uscio o sotto il pianoforte. Non andava
a dormire, senza esaminare ansante sotto il letto, se mai vi fosse
annidata qualcuna di quelle bestie, delle quali Teofilo Gautier andava
pazzo a tal segno da tenerne una dozzina in casa, sulle poltrone e
fra le rare porcellane; e l'autore di _Mademoiselle Maupin_ descrisse
il gatto, nello studio sul Baudelaire; le sue poche pagine squisite,
scintillanti, vincono tutto il volume fisiologico che sulla domestica
belva, pure cara al Petrarca, pubblicò il Rajberti di Monza. Enrico
Heine e Gioachino Rossini andavano a gara (un duetto!) nel burlare,
davanti alla principessa, il maestro Meyerbeer. Il Rossini diceva:
“Oh, la mia piccola musica si eseguisce facilmente. È la grande ch'è
difficile!„ E alludeva alla musica del _Roberto_.

Gioachino Rossini viveva giocondo, ma allora senza lussi. I suoi
capolavori gli aveano fruttati pochissimi quattrini; e quando
poteva riceverne dagli editori, n'era tutto beato: li riponeva in un
ripostiglio, li teneva nascosti come un tesoro geloso. Fu sotto il
secondo Impero che l'autore del _Barbiere di Siviglia_ guadagnò fior
di ricchezze. Egli era intimo amico, allora, del re delle finanze,
il banchiere Rothschild, il quale gli diceva: “Caro maestro! Domani
alla Borsa giuocate così e così, questo e questo....„ Il maestro
s'affrettava a giuocare, naturalmente; e vinceva.


Ed ecco due pianisti di gran fama entrano nel salotto: Sigismondo
Thalberg, ginevrino, e Teodoro Döhler, che, non ostante il cognome
tedesco, vide la luce nella culla della melodia italiana: a Napoli. Il
primo, ruvido, avido di denaro; il secondo, gentile, avido di sorrisi
principeschi.

Il Thalberg componeva _variazioni_ e _fantasie_ su una folla di opere;
fantasie e variazioni complicate, di pessimo gusto, che stanno all'arte
come i giuochi d'un acrobata alle carole d'una Elssler. Le sue mani
correan rapidissime sui tasti come lucertole sulle pietre. Il Döhler
era più geniale: suonava _perlato_: un incanto di grazia. Sul ritmo
delle sue scarpe inverniciate, ei passava di salotto in salotto, dove
ripetea un proprio notturno preferito (quello in _re_ bemolle) che godè
gran voga.

Teodoro Döhler era stato un fanciullo prodigio. A tredici anni, le sue
esecuzioni al pianoforte strappavano al teatro del Fondo di Napoli
battimani fragorosi, urli d'ammirazione. Suo padre venne chiamato
a Lucca per l'educazione di quei principi, e portò seco il piccolo
Teodoro nell'artistica, silente città toscana, che pare un asilo di
sognatori. Pochi mesi dopo, Teodoro seguì il duca a Vienna; e là,
alla scuola di Carlo Czerny, allievo di Beethoven, maestro di Liszt,
insuperabile nell'insegnamento della meccanica pianistica, stupì
tutti: — a soli diecisette anni, venne nominato pianista del duca di
Lucca; e accompagnò il principe nelle peregrinazioni per l'Europa,
componendo fantasie sulla _Norma_, su _Zampa_, sul _Roberto il
Diavolo_, opera, quest'ultima, ricca di colore, ma troppo lunga (non
è vero?) trattandosi del diavolo, che ama far le cose presto!... In
un giro artistico in Germania, le bionde Margherite restarono rapite
al delicatissimo tocco di quel Faust del piano; ma fu a Parigi, e
precisamente nel salotto della Belgiojoso, ch'egli venne consacrato
maestro.

I buongustai, non ostante la presenza del Thalberg (detto da madame de
Girardin “il re„) preferivano il Döhler quale esecutore al pianoforte.
Le maniere del giovane pianista, imparate a Corte, così diverse da
quelle di tanti altri artisti alla moda, incliti villani, piacquero
anche alla gran dama milanese, certo più del talento delizioso. Le loro
conversazioni alla sera si protraevano, destando inutili gelosie in
Enrico Heine, che attanagliava il preferito con acerbi motti e risate.
Tanto preferito, che la dama ne accolse il bacio fecondo....

Un giorno, Teodoro Döhler si congeda dalla principessa e da Parigi:
e vola oltre la Manica ad altre conquiste, ad altre incoronazioni.
Poi passa fra i mulini dell'Olanda e fra le slitte della Russia. Le
sue mani s'aprono orizzontali sul cembalo, e solo colle dita ricurve
toccano i tasti. Ma una principessa russa, Tschermeteff, vuole quelle
mani per lei sola; vuole stringerle davanti all'altare. Ella porta
una ricca fortuna al maestro, che ritorna colla sposa sotto il nativo
cielo d'Italia; ma una malattia di languore lo assale, lo consuma, e lo
spegne il 21 febbrajo 1856.

Sui leggii dei pianoforti, si trovano ancora alcuni pezzi del Döhler,
ne' quali risplende la grazia ch'egli sfoggiava nell'eseguirli. I suoi
_Lieder_ essendo imitazioni delle melodie dello Schubert, subirono,
invece, la sorte di tutte le imitazioni di questo mondo. Enrico Heine
lasciò in _Lutezia_ questo ricordo del Döhler: “Comme le plus grand
d'entre les petits, nous nommerons ici Théodore Döhler.„


Tempeste, turbini, come gli uragani delle sue lande ungariche,
sollevava Francesco Liszt sul cembalo; e le sue mani ossute e adunche
come quelle d'un vecchio avaro volavano fulminee sui tasti, e la
sua lunga chioma apollinea svolazzava, e tutta la sua magra persona
vibrava, agitavasi, e l'aria tremava.

Un altro glorioso straniero, un altro amico della Belgiojoso, un
polacco, Chopin, sedeva al piano.... Altra musica la sua! Musica
dolente. Nella melanconia di quelle note profonde, sembra che gema
l'anima della Polonia. La principessa ammirava grandemente Chopin,
anche perchè le rappresentava una terra sorella all'Italia nelle
sventure e nelle speranze. Parecchi esuli polacchi si univano cogli
esuli italiani nel salotto della Belgiojoso a Parigi; e anche per essi
era pronta la borsa della generosa gentildonna.

Ai primi del 1834, la principessa polacca Czartoriska, nata principessa
Sapieha, commossa alle lagrimevoli miserie di tante famiglie
polacche rifugiatesi in Francia, avea fondata a Parigi una società
di beneficenza, tutta di signore; e, nella schiera, brillava primo il
nome della principessa Belgiojoso, accanto a quello della signora di
Lamartine, moglie del poeta, e al nome della contessa di Montijo, madre
di colei che divenne imperatrice di Francia. E balli, e concerti, e
fiere.... tutto veniva allora escogitato per accrescere i sussidii; e a
quei balli, a quei concerti pubblici, a quelle fiere di beneficenza, la
principessa lombarda emergeva per la singolarità della bellezza e degli
abbigliamenti, scelti e adatti all'occasione.

Gli esuli polacchi, come gli esuli italiani, portavano in cuore
l'immagine sacra della patria; se non chè, fra gl'italiani non
iscoppiavan mai le discordie feroci, che spesso obbligavano i fratelli
della Polonia a metter mano alla spada e lanciarsi a duelli fra
loro.[72] Superfluo è il rammentare che, nel glorioso 29 novembre
del 1830, i Polacchi si sollevarono contro la tirannia moscovita:
superfluo il ricordare le lotte dei Polacchi contro le decuple forze
dei Russi, lotte che durarono fino al settembre dell'anno dopo: i
nomi del Chlopiçki, del Czartoryiski, dello Skrzyneçki, del Dembinski,
splendono a caratteri d'oro nella storia degli eroi. La terra polonese
fu seminata di cadaveri dal vincitore feroce; e fu allora che la terza
colonna polacca potè attraversare la Germania e arrivare in Francia,
a Parigi: altri Polacchi esularono nel Belgio, nell'Inghilterra, nella
Germania, nella Svizzera; fu un lungo esodo di superstiti esacerbati,
mestissimi, che si sparsero per l'Europa a mostrare di quali
ingiustizie nefande era capace il despotismo della Santa Alleanza.
Ma a Parigi, dove nel 1830 era stato lanciato il grido della rivolta
e l'appello all'emancipazione dei popoli oppressi; a Parigi, dove
si preparavano le nuove rivendicazioni, i Polacchi, più che altrove,
trovarono larga eco alle loro aspirazioni di libertà; il popolo stesso
li acclamava. Tutta una ricca letteratura cosmopolita sorse allora
a favore della Polonia; letteratura segnatamente poetica, che durò
lunghi anni, e tenne deste le sacrosante ragioni di quel popolo degno
d'augusti destini.


Nessuna donna allora a Parigi, — neppur la classica tragica Rachel —
vide curvarsi dinanzi tante fronti di pensatori, di poeti, d'artisti,
come la Belgiojoso; ed era omaggio reso a lei e all'Italia, ch'ella
rappresentava nel centro della civiltà europea colla magnificenza
delle gentildonne del Rinascimento, coll'attraenza della donna liberale
moderna.

Anche tre pittori francesi di grido andavano nel salotto della
Belgiojoso, dove tutte le arti belle aveano altare: il pittore Gérard,
Enrico Lehmann, e il Delacroix, che finì col detestar la Belgiojoso.
Il Delacroix non era entusiasta, come altri, della pallida bellezza
della principessa; eppure era romantico e amava i chiari di luna. Il
solo sorriso della principessa gli rendeva il sentimento d'un essere
vivente: almeno ei diceva così.

Madame Jaubert racconta ne' _Souvenirs_ che la principessa lo avea
invitato una volta a pranzo a Port-Marly, dove ella avea preso in
affitto una villetta graziosa. Il Delacroix entra pian piano nella sala
mentre la principessa, animatissima, questiona con Giacomo Alessandro
Bixio, di Chiavari, uomo politico e semi-letterato, fratello di Nino
Bixio, l'eroe garibaldino dei _Mille_.

All'apparire del Delacroix, i duellanti troncano la lotta per
accogliere con onore il celebre pittore di _Dante e Virgilio_; ma la
ripiglian ben presto, e più accesa. La tenacissima italiana sostiene
(al pari del Gioberti) la superiorità dell'Italia sulla Francia; non
ammette neppure un dubbio!... Il Bixio, benchè d'origine italiana,
sostiene che gl'italiani serbano in petto le loro convinzioni,
laddove i Francesi, più franchi, non potrebbero sopportare in silenzio
l'oppressione e si batterebbero subito.

— Non capisco, signor Bixio, — esclama la principessa, — non capisco
come, essendo voi d'origine italiana, osiate esprimere tale giudizio!

Il Bixio ridendo (il che irrita la superba milanese) risponde: Io non
dubito che, una volta appassionatisi, gl'Italiani si batterebbero bene
per sostenere una causa; ma essi non lo farebbero di sangue freddo, per
principio.

— Par principe! — grida la principessa in francese, bollente di collera
improvvisa; — qu'entendez-vous par là?... Quel est le principe, pour un
Français, qui ne fléchisse pas devant....

E qui, secondo Madame Jaubert, la principessa si sarebbe lasciata
andare a una frase punto gentile verso i Francesi; ma non può essere,
assolutamente; poichè nessuna volgarità poteva uscire da quelle
labbra di gran dama. La Belgiojoso avrà risposto bruscamente, non ne
dubito; ma in modo conforme alla sua eletta educazione. Tuttavia, un
glaciale silenzio seguì alla risposta della principessa. Il Delacroix
si levò tranquillamente e si diresse verso la porta del giardino.
Quando s'annuncia il pranzo, la Belgiojoso manda il domestico _Pietro_
ad avvertirne l'assente convitato: ma, dopo qualche istante, il
servo ritorna dichiarando che il signore è partito. Tutt'i presenti
si sforzarono, quella sera e dopo, a far comprendere che avevano
dimenticato una parola sfuggita alla collera; ma Eugenio Delacroix non
pose più piede in casa dell'illustre italiana.


Buon amico della principessa era il pittore Gérard. Il vecchio autore
di _Psiche che riceve il primo bacio d'amore_ sorviveva al genere di
pittura che lo avea reso celebre in Francia. Colui che un giorno era
chiamato il pittore dei re e il re dei pittori, seguiva fedelmente il
caposcuola dei classici, David. Imitava con gelido pennello la bella
antichità, il cui ideale pareva risorto, ma per morire soffocato fra le
efflorescenze del romanticismo trionfante. Il buon Gérard voleva nelle
proprie adunanze la principessa Belgiojoso, e andava spesso da lei,
lieto di riceverne un sorriso di ringraziamento.

Quando la Belgiojoso cominciò a frequentare le piccole stanze del
Gérard in cui si protraevano fino a tarda ora i crocchi animati, erano
scomparsi i personaggi che, prima della rivoluzione del luglio 1830,
si facevano ammirare per quella delicatezza elegante e per quella
dignità semplice e naturale che formavano il precipuo carattere del
ramo primogenito dei Borboni. Vi andavano tre amici italiani: Terenzio
Mamiani, il conte Carlo Pepoli e Gioachino Rossini, che cantava egli
stesso le arie del suo _Barbiere di Siviglia_ con un brio indiavolato;
v'andava un poeta estemporaneo allora assai noto, Luigi Ciconi, e oggi
ignotissimo. Fido al Gérard, il Ciconi ne raccolse l'ultimo sospiro
dopo d'averlo, coll'ardore d'un missionario, infervorato alla Fede e
invaghito del cielo. Madame Ancelot, che ci fornisce questi ragguagli
nel libriccino spirante bontà _Les salons de Paris: foyers éteints_,
delinea la principessa Belgiojoso come eccitata dall'ambiente:

   Sa vive imagination, excitée par les scènes tumultueuses de notre
   époque, ne pouvait se restreindre aux paisibles émotions et aux
   succès fémenins que l'on trouve dans les salons. Il lui fallait
   les émotions de la révolte et les succès du _forum_.

Nelle salette del Gérard, non s'incontrava più il tozzo Stendhal,
l'impenitente innamorato di Milano; non più il cortese e furbo italiano
Pozzo di Borgo, che a Parigi faceva della diplomazia moscovita col
titolo d'ambasciatore; vi s'incontrava il dolce, raccolto poeta
patrizio, conte Alfredo de Vigny, il poeta delle anime tranquille.
Strano! Nella casa del Gérard andava frequente un pittore ch'era
tutto l'opposto del Gérard: appunto quell'Eugenio Delacroix, pieno
di slancio, di foga, d'ispirazione romantica, che lo avea fatto
dimenticare. Ciò prova quanto il Gérard fosse di carattere buono ed
elevato. Quanti così?...


Il Gérard entrava nel salotto della principessa Belgiojoso accompagnato
da un pittore, tedesco di nome e di nascita, ma francese per elezione:
Enrico Lehmann.

Il Delacroix d'Italia, Francesco Hayez, principe della scuola romantica
fra noi, ritrasse un giorno Cristina Belgiojoso in un ritratto,
mirabile per raro valore artistico, ma poco rassomigliante. Il vero, il
sovrano ritratto della principessa è quello dipinto da Enrico Lehmann,
a olio, grande al vero, e la cui fotografia fregia la prima pagina di
questo libro.

Il Lehmann depose su quella tela due tinte dominanti: il bruno e il
bianco; ma quale impressione profonda desta quel ritratto nell'animo di
chi lo contempla!

    Qui contempla ce front bien fait pour un musée
    Dans ces grands yeux pensifs reviendra lire encor,
    Tant cette belle femme est gravement posée
          Sur son escabelle à clous d'or.

    D'aussi beaux cheveux noirs, couronnés d'une tresse,
    Eurent-elles jamais bandeau plus opulent,
    Ces muses qu'on voyait, au doux pays de Grèce,
          Fouler les vallons, d'un pied blanc?

Così un poeta francese, Augusto Desplaces, descriveva quel ritratto
in rima, mentre il Balzac della caricatura, Gavarni, lo rifaceva
grottescamente in prosa su un periodico: la caustica prosa del suo
lapis: e lo intitolava: _un cas de cholera!_

Quando il ritratto della principessa apparve esposto al Louvre, gran
folla lo ammirò. Non è uno dei tanti ritratti; è una _biografia_, è la
_visione_ della principessa.

Cristina Belgiojoso è seduta sul ricco sgabello, di cui parla il poeta.
Ha una larga veste bianca, dalle rigide pieghe, che le ricadon dalle
spalle avvolgendola quasi in un peplo di sacerdotessa druidica. Il
volto ovale, incorniciato dai capelli neri, lisci, pallido d'un pallor
di morte, è rivolto a noi: e quei due grandi neri occhi sembra che
vogliano scrutarci, per istrappare il nostro segreto. Quel ritratto
passò a Milano. Nel rosso salotto della marchesa Luigia Visconti
d'Aragona (colei che la principessa chiamava teneramente _sorella_)
quel ritratto illuminava tutta una parete col suo chiaror di fantasma
dominatore.

Enrico Lehmann è famoso per altri ritratti: del Liszt, di madama
d'Agoult, della moglie d'Arsène Houssaye, di Alfonso Karr. Nel 1852,
fu incaricato di decorare la sala delle feste all'_Hôtel de Ville_ a
Parigi; ed egli ebbe l'eroico coraggio d'eseguirvi in soli dieci mesi
cinquantasei composizioni. Negl'incendii della Comune, quelle pitture
furon divorate dal fuoco coll'intero palazzo.


Quali altre magnifiche figure d'immortali vediamo ora nel salotto di
Cristina Belgiojoso a Parigi? Ecco due sovrani dell'immaginazione:
Victor Hugo e Alessandro Dumas padre.

Quando sulla soglia del salotto della Belgiojoso, appare la nobile
figura di Victor Hugo, sembra che comparisca un nume, tanto gli sguardi
curiosi e reverenti si rivolgono a lui. Ed egli è, veramente, il dio
del romanticismo; è il grande poeta delle immagini come il Balzac
definisce, nello studio sullo Stendhal, il poeta delle _Orientales_,
che dell'Oriente ha i fulgori. Mentre il Balzac è il descrittore
freddo, spietato, formidabile, delle misere realtà umane, Victor
Hugo è l'infiammato cantore degl'ideali; è il vindice dei calpestati
diritti del popolo, il poeta dell'umana giustizia con visioni sideree.
Quando ei siede accanto alla principessa, ella sembra una delle
visioni incarnate del sommo poeta. Le signorine avvicinandosi a lui,
s'inchinano; si dan l'aria d'angeli in adorazione; e passando davanti
allo specchio, guardano forse (chi sa?) se son loro spuntate le ali....
L'eccelso poeta diffonde luce dintorno, luce nei cuori dei giovani;
eppure neanche allora il centro del salotto della Belgiojoso diventava
Victor Hugo; rimaneva Cristina Belgiojoso. Forse per questo, Victor
Hugo, che voleva essere idolatrato, metteva di rado il piede nel
salotto?...

Alessandro Dumas padre interviene di tratto in tratto ai _sabati_ della
principessa, che aveva scelto quel giorno per le riunioni numerose; e
una volta l'autore del _Conte di Montecristo_ ha il coraggio d'entrare,
tutto raggiante di gioja, colla propria amante, l'attrice Ida Ferrier,
una bellissima creatura bionda, le cui perfezioni di statua greca son
decantate da un magico descrittore della bellezza, Teofilo Gautier,
nel libro _Les belles femmes de Paris_. Ida Ferrier, nata a Nancy
da una levatrice e da un padre che si fece conoscere con qualche
ritardo, rappresentò nel dicembre del 1837 a Parigi, nella tragedia
di Alessandro Dumas padre, _Caligola_, la parte di Stella. Le intime
relazioni di lei col romanziere più immaginoso della terra, non erano
più un mistero per alcuno. La principessa accolse con sorridente
cortesia il Dumas, ma non degnò nemmeno d'uno sguardo l'attrice,
la quale, invece, era entusiasta della principessa, dell'Italia e
degl'Italiani.

E il Balzac? Il possente romanziere incontrò e conobbe la principessa
presso il pittore Gérard; ma ella non gli piacque, se dobbiamo credere
a quanto egli scrisse alla sua madama Hanska, divenuta poi sua moglie:

“Elle a le bonheur de me déplaire.... Sa maison est bien tenue; on y
fait de l'esprit. J'y suis allé deux samedis; j'y ai diné une fois; ce
sera tout„

Henry Beyle (o _Stendhal_) che amò tanto Milano dove, venutovi al
domani della battaglia di Marengo, trovò un ideale adorato (ma invano
adorato) in Matilde Dembowski, — ci mostra nella sua troppo lunga
_Chartreuse de Parme_ una Gina Pietranera, radiosa stella follemente
amata da un potente diplomatico, Mosca. Costui (ch'è sposato) brama
d'averla vicina senza pericoli; perciò la fa maritare a un vecchietto
settuagenario “immensément riche„ il duca Sanseverina-Taxis. La
duchessa Sanseverina è Diana colla voluttà di Venere, colla soavità
delle Vergini di Raffaello, colla passione italiana, — osserva il
Balzac nel suo _Étude sur Henry Beyle_; e aggiunge che, nello stesso
tempo, è Madama de Montespan, Caterina de' Medici e Caterina II....
E il Balzac crede di trovare l'originale di tanto ritratto nella
principessa Belgiojoso!...

   “M. Beyle a-t-il eu quelque femme en vue en peignant la
   Sanseverina? Je le crois. Pour cette statue, comme pour le prince
   et pour le premier ministre, il y a eu nécessairement un modèle.
   Est-il à Milan? est-il à Rome, à Naples, à Florence? Je ne sais.
   Quoique je sois intimement persuadé qu'il existe des femmes comme
   la Sanseverina, mais en très-petit nombre, et que j'en connaisse;
   je crois aussi que l'auteur a peut-être grandi le modèle, et
   l'a complétement idéalisé. Malgré ce travail qui éloigne toute
   ressemblance, _on peut trouver dans la princesse Belgiojoso
   quelques traits de la Sanseverina. N'est-elle pas Milanaise?
   N'a-t-elle pas subi la bonne et la mauvaise fortune? N'est-elle
   pas fine et spirituelle?_„

Quest'era una delle tante fantasie del gigantesco romanziere. Enrico
Beyle non s'era neppur sognato di prendere la Belgiojoso per modello
della duchessa Sanseverina idolatrata da un Mosca; — nel quale Mosca il
Balzac ravvisa.... chi mai?... il principe di Metternich; proprio quel
Faraone dell'assolutismo, che Cristina detestava.

Lo studio del Balzac apparve nella _Revue parisienne_ del 25 settembre
del 1840; e al Balzac rispose nel 30 ottobre lo stesso Stendhal,
allora console di Francia a Civitavecchia, e rivoluzionario. Riguardo
alla principessa Belgiojoso, lo Stendhal gli risponde che s'inganna:
“Je n'ai jamais vu madame Belgiojoso„; ed aggiunge che non ha neanche
voluto copiare il principe di Metternich da lui veduto solo nel 1810,
quando il bellissimo e dispotico principe portava un braccialetto
formato con una ciocca di capelli d'una signora C.... M....[73]

Un poeta (successo poi ad Alfredo de Musset nel soglio dell'Accademia)
sperava di spetrare anch'esso l'animo della diva lombarda; era Vittore
de Laprade, artefice di lamartiniani versi melodiosi, e autore d'un
delicato poema _Psiché_ pel quale passa un soffio panteistico antico.

Il buon Laprade credeva di trovare nella principessa la sua “anima
gemella„. Pretendeva di suonarlo egli un sempiterno _a solo_ di flauto,
in mezzo a un'orchestra piena d'ardori....


Il sospiroso Alfonso Lamartine non andava dalla principessa, che,
conoscendo il poeta delle _Meditations_ e delle _Harmonies_ ben
poco amico dell'Italia, non volea vederselo dinanzi. Vi andava bensì
Guglielmo Pepe, il cui cugino Gabriele Pepe avea sfidato il Lamartine a
duello per la famigerata frase sull'Italia “terra dei morti„. Guglielmo
parla con onore della principessa nelle proprie _Memorie_, là dove
con gratitudine ricorda averlo la generosa compatriota protetto un
giorno, in un pericoloso frangente, presso un signor Denis, _maire_
d'Hyères.[74]

Anche lo Chateaubriand rendeva omaggio alla Belgiojoso. Nei _Mémoires
d'outre-tombe_, egli la ricorda.[75] Così le rendeva omaggio Carlo
Agostino Sainte-Beuve; così il Quinet; così il Cousin.

Tocca ora un posto d'onore a un poeta grandemente stimato dalla
principessa e da tutti i più chiari esuli italiani: il poeta Augusto
Brizeux, traduttore della _Divina Commedia_. Il Mamiani scriveva di
lui da Parigi al direttore dell'_Antologia_ di Firenze, il prezioso
Vieusseux: “È raro modello alla patria sua, di gusto purissimo ed
elegante, e d'una soavità e naturalezza veramente antica; autore del
bellissimo poema _Marie_ e di una versione di Dante, quella che insino
a qui è meglio riuscita in Francia a far sentire l'originalità e la
profondità dell'Omero italiano.„[76]

E Augusto Barbier, al quale Terenzio Mamiani dedica gl'_Inni sacri_?...
Il Mamiani ama anche il poeta dei _Jambes_: lo ama per “l'affetto
grande che porta alla nostra Italia e per la compassione sincera che
mostra delle sventure di lei„.[77]

Ma altri poeti venivan presentati alla principessa, del cui carattere
italianissimo e del cui salotto di Parigi ben giustamente rileva l'alto
valore l'Hanotaux nel libro su Henri Martin, — altro francese, questo,
amico d'Italia nei lieti e, più, nei tristi giorni. “Elle fut avec plus
de flamme ce que M.me du Deffand avait étè, au XVIIIe siècle, avec plus
d'esprit; et vingt ans plus tôt, M.me Récamier, avec plus de majesté:
elle fut un centre.... Personne ne fit plus qu'elle, en France, pour la
propagation de l'idée italienne. Elle lui consacra sa vie, sa fortune,
son cœur.„

Ah, la patria lontana, della quale la principessa avea illustri
campioni sì vicini, come un Mamiani, un Rossini, un Bellini, un
Gioberti, un Michele Amari! È lo storico, quest'ultimo, dei _Vespri
Siciliani_, che preludiavano ad altri vespri; profugo dal regno
borbonico delle Due Sicilie; modesto nella sua dottrina. Di tratto in
tratto, l'Amari visitava la principessa; onde a un amico ei scriveva da
Parigi: “Per lo più passo qualche ora dal marchese Arconati milanese,
la cui moglie è molto istruita, da M. Thierry, che mi vuol bene, e
dalla principessa Belgiojoso ch'è simpatica sempre!„[78]

Agli occhi della Belgiojoso, l'Italia era rappresentata da un'altra
figura, che non si mescolava colla folla del salotto; che di rado
andava a visitare Cristina Belgiojoso, ma l'apprezzava; un singolare
ingegno, che dovea tragicamente finire sotto il pugnale della canaglia:
Pellegrino Rossi.

Nella storia italiana del Quarantotto, questo nome purissimo è cinto
dall'orrenda macchia d'un delitto; nella storia degli ordini liberi,
risplende di luce perpetua. Il suo volto parea quello d'un'erma greca,
tanto fini si disegnavano i lineamenti, e così placido, fortemente
placido, era l'aspetto. Il Rossi, che lasciò ai posteri il _Trattato di
diritto penale_; che fondò col Guizot la scuola politica _dottrinaria_,
titolo poi falsato e significante la malattia, la degenerazione d'un
sano concetto; il Rossi, che fondò col Sismondi, col Bellot, con
Stefano Dumont, gli _Annales de législation et de jurisprudence_, ne'
quali scolpisce, come nel porfido, la teoria dei “principii dirigenti„
per l'interpretazione delle leggi.... quel Rossi nato a dirigere
popoli e stati, poichè avea sortito da natura tempra di _statista_,
era poeta, e amava i romantici. Presso Ginevra, dove, esule volontario,
s'era rifugiato in una piccola campagna, Pellegrino Rossi si alimentò
della poesia funerea e grandiosa del Byron, poesia che sembra l'addio
supremo a un mondo di rovine. Due erano i poeti degli esuli: Dante, il
“ghibellin fuggiasco„, e Giorgio Byron, l'errante bardo, che a Milano,
fra gli uomini del _Conciliatore_, si svelò carbonaro, e che oro, vita
e canto immortale offerse all'indipendenza della Grecia. Quanti lampi
del Byron balenano sulla prosa dello stesso Mazzini!... Non parliamo
poi delle pagine di Carlo Bini e del Guerrazzi.

A Ginevra, Pellegrino Rossi venne da liberi suoi ammiratori innalzato
alla cattedra di diritto romano: era la prima volta che, dopo trecento
anni, fosse aperta a un cattolico l'Accademia di Calvino. Ma le
continue malevolenze dei piccoli che addentano i piedi dei grandi,
finirono coll'infastidire quel grande; e poichè al Collegio di Francia
per la morte di Giambattista Say era rimasta vacante la cattedra di
economia politica, il Rossi vi concorse, e, nel 1833, ecco egli parla
autorevole da quella cattedra. E poco dopo, egli, benchè italiano,
insegna diritto costituzionale alla gioventù francese; il che solleva
scandalo, tempeste nella scuola; ma egli, impassibile, gira lo sguardo
penetrante sulle teste agitate; e il suo tumultuoso uditorio lo
applaude appena può intenderlo. Così il Mignet stesso rammenta nelle
_Notices et portraits_; il Mignet che, al pari del Guizot, incontrava
talvolta il Rossi presso la Belgiojoso nelle ore riserbate ai più
eletti.[79]

Pellegrino Rossi parlava il francese dei classici francesi;
precisamente come lo parlava la principessa Belgiojoso; la quale mai
sarebbe discesa alle vivaci monellerie di Gyp!... Pellegrino Rossi
“était un improvisateur concis et un démonstrateur élégant„, notava
il Mignet. Ma erano tutti così quei grandi maestri italiani, che
continuavano la tradizione latina, per la quale il vero non esclude il
bello, la scienza non esclude l'arte!

Eppure, non ostante il genio, la dottrina e il coraggio contro la
sventura, gl'italiani erano malmenati a Parigi; i poveri italiani, che
solo anelavano alla liberazione della patria. Sulla fine del 1833, lo
Scribe nella commedia _Bertrand et Raton_, e Hugo nella _Marie Tudor_,
offesero gl'Italiani. Nel II atto di _Marie Tudor_, la regina infuriata
contro l'italiano Fabiani, grida:

   Oh! je devais le savoir d'avance: on ne peut tirer autre chose de
   la poche d'un Italien qu'un stylet, et de l'ame d'un Italien que
   la trahison.

E trascinando il Fabiani, urla:

   Le poison! Le poignard! que dis-tu là, Italien? La vengeance
   traître, la vengeance honteuse, la vengeance _comme dans ton
   pays_!

Gli esuli nostri s'indignarono. I romagnoli Federico Pescantini
e Angelo Frignani, direttori della rivista _L'Esule_, fondata nel
1832 dagli esuli nostri, a Parigi, e che usciva anche in francese
(_L'Exilé_), inviarono allo Scribe e a Vittor Hugo una protesta. Il
Pescantini mandò il milanese Marco Aurelio Marliani a Vittor Hugo, per
chiedergli riparazione dell'oltraggio. Vittor Hugo rilasciò al Marliani
una dichiarazione di simpatia per la Nazione italiana, la quale
“presque toujours a eu en Europe l'initiative de la civilisation.„ E
aggiungeva che i detti di Maria Tudor eran quelli d'“une femme aveugle
et passionée„ — d'“une reine furieuse„ non già di lui, Vittor Hugo.
Il Marliani e il Pescantini pubblicarono la lettera nell'_Esule_,
e ne mandarono a tutt'i giornali di Parigi un “comunicato„; ma
soltanto due o tre giornali la pubblicarono. Quel Frignani avea avuta
avventurosa la vita. “Stette sedici mesi imprigionato, si finse pazzo,
andò all'ospedale, ebbe permissione d'uscire per la città: fuggì
domestico d'un maestro di scuola, che si spacciava conte e reggente
dell'Università di Bastia„.[80]

Un altro dramma di Vittor Hugo, _Lucrèce Borgia_, pure scritto
nel 1833, rappresentava l'Italia dei delitti. Un profugo milanese,
amico dei Belgiojoso, il fulmineo barone Carlo Bellerio (un barone
repubblicano incrollabile) fratello della dolce Giuditta Sidoli, la
più intima amica del Mazzini, mandò due altri esuli, il Marliani e
certo Valentini, a chiedere una riparazione a Vittor Hugo. Il poeta
rilasciò subito, anche allora, uno scritto ch'esprimeva le sue candide
intenzioni; i due amici lo portarono ai giornali; ma nessuno lo volle
pubblicare, come lo ricordava il grande patriota-cospiratore modenese
Nicola Fabrizi, esule anch'egli a Parigi.[81]


Una sera, in casa della Belgiojoso andò anche il futuro grande
ministro di Vittorio Emanuele II, Camillo Cavour; e s'imbattè in una
serata curiosa, nella quale la Belgiojoso, avida di esplorare ogni
misterioso fenomeno, stava fra le tenebre intenta con alcuni amici ai
picchi spiritici d'un tavolino.... Strano quell'ingresso del conte
Cavour nella sala tenebrosa della principessa cospiratrice! Levata
dal tavolino la catena medianica delle mani, e ricomparsa alfine la
luce delle lampade, si vide sul canapè un giovane signore milanese
profondamente addormentato. Era don Carlo D'Adda, il fiero gentiluomo
tutto intenti pratici, il quale, annoiandosi nelle lunghe attese delle
rivelazioni dell'altro mondo, avea pensato bene di schiacciarvi su un
sonno filosofico. Il conte di Cavour, invece, mostrava d'interessarsi
agli arcani esperimenti. Egli stesso, nel suo _Diario_, riferisce d'una
seduta magnetica, presso la Belgiojoso a Parigi, nel febbrajo del 1843;
nella qual seduta, una sonnambula giocò una partita di carte avendo gli
occhi bendati....[82] “Ma non mi ci coglieranno più,„ soggiunse.


E quale altro italiano dall'anima accesa comparisce nel salotto della
Belgiojoso?... Un improvvisatore dalle folte chiome alla Nazzarena,
dall'ampia fronte e dalla voce sonora: Giuseppe Regaldi. Egli s'avanza
e improvvisa sull'Italia; e gli astanti, fra i quali Victor Hugo,
rimangono ammirati a quell'onda impetuosa di versi. Victor Hugo
gli dice: “Vous avez l'âme et vous avez la voix: courage, poète!„
E il vagabondo errò da Milano a Costantinopoli, da Atene a Parigi,
dall'Egitto alla Nubia. Anch'egli faceva amare il nome d'Italia: ne
pareva la voce ispirata.

Il salotto della Belgiojoso a Parigi era cosmopolita, come la metropoli
dove raggiava. Ma su un'ara ideale, una gran fiamma vi ardeva continua,
alimentata da quella superba Vestale vigilantissima: la fiamma
dell'idea dell'_indipendenza italiana_. Maria Amelia, consorte di
Luigi Filippo, non volle ricevere la Belgiojoso, che ne rise. Così ella
rise di Paride Zajotti e del processo che costui le aveva imbastito a
Milano; processo troncato da un comando dell'imperatore d'Austria. Così
rise della burla tentata presso i Faraoni austriaci per farsi credere
una buona suddita “ravveduta„.




XI.

Le amiche e le nemiche di Parigi.

  Ultimi anni di Madame Récamier e la Principessa. — Il brio di lady
  Blessington, lord Byron e la contessa Guiccioli a Parigi. — Giorgio
  Sand. — _Daniel Stern_ e il Mazzini. — Il salotto della contessa
  Anna Dubourg, Sofia O' Ferrall e il conte Federico Confalonieri. —
  Il salotto di Madame Ancelot. — L'addio desolato del tenore Nourrit
  e l'apparizione della Principessa nel salotto di Madame Ancelot. —
  Un'accademia di quaranta donne immortali. — Intrighi femminili. —
  Madame de Castellane. — Madame de Girardin. — Teofilo Gautier viene
  in scena. — Le allegre serate in casa della contessa Merlin. — La
  disgrazia toccata a questa signora.


“Prima di tutto, è buona; poi, è intelligente; infine, è bellissima.„
Così la duchessa di Devonshire definiva Madame Récamier con quella
limpida verità che di rado la donna tributa a un'altra donna, se colei
è assai ammirata. Abbiamo detto in un antecedente capitolo che la
Récamier accolse benevola la Belgiojoso appena l'esule principessa
fissò dimora a Parigi; ora aggiungiamo che l'amò con trasporto
d'affetto, senza ombra di gelosia: ella non ne aveva mai patite.

Certo non era allora più la seducente Récamier che il pittore David
dipinse nel suo celebre quadro del Louvre, mezzo coricata su un sofà
con la testina alta, in una semplicissima sottil veste bianca che
disegna il corpo fidiaco e lascia scoperto l'esile collo, le braccia
languide e i piedi; quegli adorabili piedini incrociati....

Nata nel 1777, s'avviava ormai al sepolcro. La figura s'era incurvata;
la cecità appannava gli sguardi; era scomparsa quella celestiale
bellezza che avea accese violente passioni ad uomini e a donne; ad
uomini come Luciano Bonaparte, come il principe Augusto di Prussia,
nipote del grande Federico; come il duca di Laval; come il Laharpe;
come il visconte di Chateaubriand, che a settantanove anni voleva
sposarla per darle il glorioso suo nome; come il poeta Ballanche,
brutto, goffo, e ch'ella, appunto per questo, consolò di soavi parole
e assistette nell'ultima malattia piangendo all'estinguersi di quel
cuore a lei religiosamente devoto.... Purissima in mezzo a una società
impura, la Récamier ebbe l'infelicità di suscitare passioni anche alla
violenta Madame de Staël, a lady Webb, alla regina Ortensia.

La Récamier non avea avuti che rapporti filiali verso il vecchio suo
marito, il banchiere che Napoleone I fece d'improvviso fallire per
un milione, gettando nella povertà l'impeccabile signora per punirla
d'avergli resistito.... Giovanna Giulietta Bernard aveva sposato il
Récamier in pieno Terrore, nell'anno stesso del supplizio di Maria
Antonietta e del re Luigi XVI. La vita si trascinava allora in una
specie di stupore ferale: sparivano amici, sparivano conoscenti;
il popolaccio, accovacciato come una belva sitibonda di sangue ai
piedi della ghigliottina, si divertiva a veder rotolare teste di
giovani dame, di fanciulle, di vecchi sacerdoti, di gentiluomini
impavidi: e anche il signor Récamier andava quasi tutt'i giorni a
veder ghigliottinare personaggi coi quali era stato in rapporti di
banca, perchè, essendo sicuro di far anch'esso la tragica fine, volea
avvezzarsi a quei selvaggi rulli di tamburo che coprivano gli urli di
disperazione, a quegli orrendi patiboli. Fu salvo; e potè adorare sua
moglie alcun tempo ancora.

La Récamier, negli ultimi suoi anni, teneva salotto
all'_Abbaye-aux-Bois, rue de Sèvres_; orgogliosa de' trionfi de' suoi
amici, devota alla loro memoria; poich'ella visse intera la vita per
l'amicizia, questa luce dell'anima più rara che la luce dell'amore.
Madame Récamier aveva abbandonato l'arpa, che sapea suonare con
dolcezza; aveva abbandonato il pianoforte, e nulla, assolutamente
nulla, tentava per mascherar la vecchiaja, ch'è sì bello lasciar venire
serenamente co' suoi capelli bianchi, colle sue rughe, linee del mesto
libro della vita.

Nel ricevere la Belgiojoso (questa lo raccontava spesso agli amici)
la Récamier provava gran gioja, perchè le ricordava l'Italia ch'ella
amava; l'Italia dove avea soggiornato; l'Italia dove (a Roma) avea
conosciuto Antonio Canova, che modellò due squisiti busti di lei.
Colpita, come Bianca Milesi, dal colèra, madama Récamier ne morì in
dodici ore, l'11 maggio del 1849 a Parigi.

La baronessa di Staël era sparita fin dal 1817; ma l'influsso di
quella formidabil donna, detta il Voltaire in gonnella, perdurava
in donne come la Belgiojoso, come la Sand, come un'altra amica della
principessa: lady Blessington.

Vi sono gl'improvvisatori della poesia, della musica, dell'eloquenza:
nella vita, abbiamo gli improvvisatori della simpatia. Vi sono esseri
privilegiati che, appena si mostrano, accendono nei cuori simpatia
irresistibile. Del bel numer'una, era lady Blessington.

Margherita Power, divenuta per il secondo suo matrimonio _lady
Blessington_ (il primo marito si chiamava il capitano Saint-Léger
Farmer), era nata da un piccolo proprietario di quella irlandese
contea di Waterford, dove più tardi vide la luce un'altra regina
della moda, un'altra autrice di romanzi mordenti: l'avventurosa Maria
Letizia Wyse, sposatasi prima al vecchio de Solms; poi al ministro
d'Italia, Urbano Rattazzi; quindi al giornalista spagnuolo De Rute;
morta nel febbrajo del 1902. Lady Blessington era un portento per la
finissima bellezza, per l'eleganza suprema ch'ella imponeva alle dame
inglesi; le quali la detestavano, non potendole perdonare l'audacia
colla quale ella smascherava nei proprii romanzi l'ipocrisia dei
puritani d'Albione. Fra i tanti romanzi sociali di lady Blessington,
uno ne emerge: _Le vittime della società_; ma noi italiani dovremmo
conoscere ancor più _L'ozioso in Italia_, che fa il pajo con l'altro
suo libro d'impressioni di viaggi, _L'ozioso in Francia_. Nell'_Ozioso
in Italia_, lady Blessington descrive gli azzurri del cielo di Genova,
di Firenze, di Venezia, di Roma, i monumenti, i capi d'opera dell'arte
moderna, la società italiana; riferisce le conversazioni avute con lord
Byron, al quale ell'aveva portata una lettera del poeta Tommaso Moore;
ma non dice ch'ella viaggiava col marito e coll'amante suo, insieme,
il conte Alfredo d'Orsay.... Erano i comodi costumi d'allora.... Lord
Byron s'affrettò a informare di quella trinità viaggiante Tommaso Moore
con un piccante biglietto da Genova, prima d'imbarcarsi per la Grecia
insorta; biglietto che non venne tradotto da Carlo Rusconi fra le
lettere del poeta d'Aroldo. Lady Blessington difese lord Byron contro
le accuse lanciategli dall'Inghilterra: il suo _Diario di Conversazioni
con lord Byron_ contrasta simpaticamente colle infamie che sul grande
poeta pubblicò nel 1869 Enrichetta Beecher-Stowe; questa arrivò al
punto d'accusarlo d'amore incestuoso con la sorellastra Aurora Leight;
e non si accorgeva che con sì orrenda accusa, avventata nella _Vera
storia di lady Byron_, macchiava il fulgente alloro guadagnatosi colla
_Capanna dello zio Tom_, che tanto contribuì a spezzare le catene degli
schiavi americani. Ma l'accusa era vera!

La principessa Belgiojoso apprezzava il coraggio di lady Blessington,
di questa bella Amazzone della letteratura inglese, e si divertiva
a udirla parlare con tanto spirito delle gelosie della povera Teresa
Gamba contessa Guiccioli, l'amante di lord Byron, la quale, perduto
il glorioso e bellissimo amico suo nel 1824, morto in Grecia, non
seppe consolarsene neppure fra gli spassi di Parigi e della corte
di re Luigi Filippo, dove, come un fiore del giardino italico, venne
portata dal secondo marito, il marchese de Boissy. Questo gentiluomo
francese non era meno balordo del vecchio conte Guiccioli di Ravenna,
il primo marito della _charming_ contessa Teresa, come lord Byron
definiva quella damina molto piccola, molto bionda, molto bianca di
carni, molto opulenta nel busto stretto alla vita, molto seducente nel
sorriso. Si racconta che il marchese de Boissy presentasse al re Luigi
Filippo la sposa con queste parole: “La marquise de Boissy, ma femme,
ci-devant maîtresse de lord Byron!„ Quando lady Blessington andò a
trovare a Genova lord Byron, questi si divertì a corteggiarla sotto
gli occhi di milord Blessington, del conte d'Orsay e della _charming_
Guiccioli, che ne sentiva (dicea la brillante scrittrice) tutti gli
aghi della gelosia. Lady Blessington morì a Parigi nel suo palazzo di
_rue du Cercle_; la contessa Guiccioli (che andava pure a visitare la
Belgiojoso, subendone sorridente la superiorità intellettuale) morì
settuagenaria a Firenze co' suoi antichi riccioli a spirale sulle
tempie e colla sua grazia innata, che gli anni non aveano illanguidito
d'una sfumatura; morì dopo d'aver difeso anch'essa il suo adorato
indimenticabile poeta.... colla penna! L'amore che fa tanti miracoli,
fece anche quello di trasformare la colta dilettante di poesia in vera
autrice. Chi oggi può leggere il libro che la Guiccioli pubblicò a
Londra: _Ricordanze di lord Byron_?... È quasi introvabile.


Entusiasta per la principessa Cristina Belgiojoso si mostrava (dice
Camillo Cavour nel _Diario inedito_) Madame de Boigne. Questa dama,
autrice dello squisito romanzo _Une passion dans le grand monde_, era
moglie di quel Boigne che durante il regno di Luigi Filippo primeggiò
fra gli eroi del _Jockey's Club_ e del _Café de Paris_: un semidio
della moda.

Ma più delle ammirazioni di madame de Boigne, importava a Cristina
l'amicizia calda e sincera d'una grande scrittrice: Giorgio Sand.

Nei crocchi mondani di Parigi, si ripeteva che la Sand avesse fatto
lega colla Belgiojoso perchè questa canzonasse lietamente Alfredo de
Musset, concedendosi, mercè lo spirito della patrizia italiana, il
lusso d'un divertimento, in compenso del bel filo da torcere che il
poeta le aveva dato dopo la procellosa avventura erotica di Venezia.
Ma sarà vero?... La Sand fece più male co' suoi romanzi che colle sue
passioni. L'aurea lingua de' suoi libri non li ha salvati dall'oblio;
eppure quali pagine risplendenti di bellezza ci offrono _Valentine_ e
_Lelia_ e _Spiridion_ e _Les sept cordes de la lyre_! Sì, di bellezza;
ma come certi fiori tropicali, quelle pagine emanano aliti che turbano
il cervello di chi non è forte. I romanzi della Sand sono i romanzi
delle signore mal maritate, che a tutti i costi vogliono uscire dalle
loro catene, e non s'avveggono delle ingiustizie ch'esse medesime,
cieche, commettono a danno degli altri. La ciarpa tricolore del sindaco
è ben di rado l'arcobaleno della felicità; le signore mal maritate
lo sentono, ne soffrono, e s'afferrano disperate al collo dei giovani
liberi, spesso inesperti, e ne struggono come edere per sempre la vita,
non immaginando nemmeno il delitto che, per soddisfare un febbrile
egoismo, compiono dinanzi a quel Dio da esse tante volte implorato in
ajuto dei proprii dolori.

La Belgiojoso amava grandemente la Sand, perchè questa tendeva a
migliorare, come lei, le condizioni del popolo. La Sand fondò, infatti,
un giornale settimanale col titolo: _La cause du peuple_, e divenne
mazziniana fervente al pari di Madame d'Agoult.


Madame d'Agoult si mostrò mai amica della principessa Belgiojoso?...
La natura le aveva create rivali. Tutt'e due volevano dominare nello
stesso regno: Parigi. Tutt'e due s'eran gittate nei flutti della
politica; ma Madame d'Agoult non possedeva il talento dell'italiana,
per navigarvi sicura; non avea la meta dell'esule; meta fieramente
contesa e bella: la libertà della patria. Madame d'Agoult, nota nella
letteratura col nome di battaglia _Daniel Stern_, si limitava alla
parte di seconda attrice.... con Giuseppe Mazzini. Le _Lettres de
Joseph Mazzini à Daniel Stern_[83] mostrano quanta considerazione in
materia politica, l'agitatore ligure nutrisse per quella donna; ma
nella sua generosità di poetico sognatore egli scambiava talvolta per
autentiche Minerve certe povere donnette....

Madame d'Agoult rappresentava anch'essa i liberissimi costumi femminei
di quel tempo. Non mostrava alcun riguardo di viaggiare l'Europa col
ben chiomato pianista Liszt, e di portare trionfalmente in società
(come per esempio nel salotto della dolce contessa Maffei a Milano) i
segni di non legali ma feconde tenerezze.

Ben più attraente di Madame d'Agoult era la contessa Anna Dubourg, una
specie di contessa Maffei di Parigi.

Gli emigrati italiani e polacchi, fra il '33 e il '44, ricevevano
a Parigi cordiali, calde accoglienze dalla _contessa Anna_, come la
chiamavano. La genialità più squisita splendeva ne' suoi sguardi e
nella sua parola. Tutt'i frequentatori del suo salotto le porgevano
omaggi di devozione; tutti, anche lontani, la ricordavano. Nessun
ingegno forte e ardito in lei; ma una grazia dolce e sorridente che
avvinceva gli animi. Gli emigrati lombardi andavano tutti in casa
della contessa Anna; vi andava anche l'illustre capo de' congiurati
del '21, il conte Federico Confalonieri quando, liberato dai lunghi,
cupi martirii dello Spielberg, rivide Parigi; e fu là, nel salotto
della Dubourg ch'egli incontrò Sofia O' Ferrall, la donna eletta che,
commossa alle sofferenze del patrizio somigliante a misero spettro,
ed entusiasta di quel carattere indomito, se ne innamorò; ed egli la
fece sua seconda moglie, per avere una compagna, un'infermiera. La
prima moglie del Confalonieri, l'incomparabile contessa Teresa Casati,
morì consumata da un dolor solo, — per l'adorato marito prigioniero:
— morì nel settembre del 1830 in Milano, senza aver potuto almeno una
volta riabbracciare colui che, con un grido (ben raro) del suo cuore la
chiama nelle _Memorie_ “martire santa dell'amor conjugale„.

Sofia O' Ferrall, danese d'origine, povera, era dama di compagnia della
contessa Anna Dubourg; ma il superbo Confalonieri non fe' conoscere
mai ad alcuno questo particolare. Noi ritroveremo più tardi, a Blevio,
fra gli azzurri del lago di Como, in compagnia allegra, Sofia. La
principessa visitava a Parigi la Dubourg: le voleva bene perchè
schietta, perchè amica degl'italiani e dell'Italia.


Anche Madame Ancelot amava la patria nostra, ch'ella chiamava “ce
fortuné pays de l'intelligence„ specialmente pei portentosi ingegni
versatili, che la privilegiata terra nostra produce; “Il ne s'est
trouvé un Michel-Ange qu'en Italie„ ella diceva. Terenzio Mamiani
destava speciali ammirazioni in Madame Ancelot.... La buona signora
ammirava in lui la conversazione finamente canzonatrice, spesso
allegrissima. “La poésie et la philosophie donnaient un grand charme à
ses paroles„ ella aggiungeva.

Il Mamiani, dai capelli ricciuti e baffetti sottili, con l'abito
stretto alla vita e coi calzoni attillati (secondo la moda del tempo)
era diventato il _deus loci_ del salotto della Ancelot; la quale ne
teneva religiosamente il ritratto appeso a una parete; e lo additava a
tutti, dicendo: “Voilà mon doux Mamianì!„[84]

Era romanziera e fecondissima commediografa Virginia Ancelot,
moglie di _monsieur_ Ancelot, poeta, tragedo. Abitava nell'_Hôtel
de la Rochefoucauld_, dove riceveva a braccia aperte i più illustri
personaggi. Ed era anche pittrice. Un suo quadro mostra il suo salotto
dagli ampii usci spalancati, con un gruppo caratteristico: lei,
regina, scollata, — Victor Hugo giovane, vicino alla moglie, — e il
poeta Parseval de Grandmaison, che declama de' versi. Questo vate da
salotto era autore del poema epico _Philippe Auguste_, un immortale
dell'Accademia, come monsieur Ancelot.... Poveri immortali....
morti!... In quella casa, aveva abitato un giorno lo scettico duca de
la Rochefoucauld, autore delle _Maximes et réflexions morales_; Madame
de Sévigné, ciarliera e arguta, vi era passata; i grandi scrittori del
regno di Luigi XIV vi erano stati ricevuti con tutti gli onori delle
armi.

Non contenta d'averlo ritratto col pennello, il suo celebre salotto
(che gareggiava con quello della Récamier), Madame Ancelot lo ritrasse
anche colla penna: _Un salon de Paris 1824-1864_; e vi appose un motto
poco lusinghiero, veramente, pe' suoi bravi ospiti: “Et in Arcadia
ego!„ Il dolce e gelido Alfredo de Vigny, la “casta diva„ della lirica;
— Emilio Deschamps, che si sforzava a tradurre in francese la _Divina
Commedia_; — Sofia Gay, romanziera, vociferante come una trecca,
sprizzante veleno da tutt'i pori, maledica verso tutti; — sua figlia
Delfina, che diventò Madame Emilio Girardin, dai begli occhi azzurri,
dal naso aquilino, dalle labbra sottili, dal mento duro; — e tutte, o
quasi tutte, le stelle di prima, seconda, terza grandezza passarono nel
salotto Ancelot; quante stelle in quarant'anni!... Un firmamento! — Vi
andò, qualche volta, anche la principessa Belgiojoso. Vi andò per la
segreta antipatia che la padrona di casa nutriva per le due muse Gay,
madre e figlia?... Un profugo veneto, Antonio Caccianiga, lo descrisse
così:

“Madama Ancelot riceveva una sera per settimana una società composta
di accademici colleghi del marito, di letterati amici di lei, e di
contesse del sobborgo di San Germano che amavano le belle lettere
e gl'inni dei poeti. Ce n'erano di belle e di brutte, e chiedevano
sovente un'ode, una canzone, una ballata pel pianoforte o per l'album.
I Francesi, così compiacenti in simili cose, le contentavano tutte.
Ignoro i loro componimenti, ma me li immagino; per le belle, avranno
cantato qualche variazione della solita romanza: — _Je pense à toi_ — e
per le brutte? — _Je pense à moi!_„[85]

Oh i due deliziosi acquerelli-caricature del Gavarni: _Elle va
chanter!_ e _Elle a chantè!_...[86]

Sul tardi, quelle pareti in mezzo a profondo, sacro silenzio,
risuonavano alle cadenze (poco piacevoli per noi italiani) di
declamazioni di poesie francesi. Talvolta, le poesie eran così vivaci,
che tutti si addormentavano....

Madame Ancelot aveva conosciuta la Belgiojoso intorno al 1832, in casa
del pittore Gérard: e l'incontrò poi in parecchi salotti parigini.
“Elle ne m'attirait pas; elle m'étonnait.„ L'effetto che la strana
apparizione faceva in quasi tutti.... E racconta questo aneddoto
pittoresco:

“Mi ricordo d'una sera in casa del nostro illustre Berryer; —
quell'Arturo Berryer oratore principe, del quale abbiamo le postume
_Œuvres parlementaires_. Vi si eseguiva della musica; e Adolfo Nourrit
(il famoso tenore di Montpellier che, avvilito pei cessati trionfi,
si uccise poi sotto il cielo ridente di Napoli, e per il quale Rossini
avea scritta la parte d'Arnoldo nel _Guglielmo Tell_), cantava là, per
l'ultima volta. Quella sera, egli aveva ceduto ad una preghiera, alla
quale non si può resistere; ma ciò che v'era di triste nel fondo del
suo cuore traspariva, contro ogni suo sforzo, nelle inflessioni della
voce e imprimeva una specie d'emozione alla società che sapeva de' suoi
crucci e della sua partenza. Verso mezzanotte, mentre egli cantava
e teneva l'uditorio sotto l'impero della sua simpatica malinconia,
apparve, sulla soglia del salotto, la principessa Belgiojoso, ancora
in lutto di sua madre. Ella portava una veste di seta bianca, ornata
di _jais_ neri. Il suo pallore sepolcrale, il suo abbigliamento
funereo, i suoi grandi occhi neri brillanti, la sua persona alta e
magra, tutto concorreva per darle l'aspetto d'un'apparizione d'oltre
tomba. Ella rimaneva là, sulla soglia, ferma, immobile, come una
statua di marmo. Arturo Berryer stava per andarle incontro; ma ella,
d'un gesto imperioso, gli fe' cenno di non turbare il canto. Ella
restò così, là, pallidissima, senza movimenti, e così esile che pareva
impalpabile.„[87]

La marchesa Vittoria Gherardini (che avea sposato in prime nozze un
Trivulzio padre di Cristina e in seconde il marchese Visconti d'Aragona
coinvolto quale carbonaro nei processi del '21 a Milano) era morta,
infatti, a Parigi; e la principessa ne fece trasportare la salma nei
sepolcri gentilizii ad Àffori presso Milano, come la madre cara le avea
raccomandato sul letto di morte. La bella e animosa marchesa Vittoria
fu l'ultima dei feudatarii di Àffori.


Ed ora un'altra scena: una scena di donne, degna di Carlo Goldoni e del
Molière.

Elisa, la viril sorella di Napoleone I, che voleva tutto e diventar
tutto, volle essere anche presidentessa d'un'effimera accademia
di donne, sotto il primo Impero: e Madame Jules de Castellane non
accontentandosi della notorietà acquistata a Parigi col suo teatrino
in casa e co' suoi cavalli alle corse, vagheggiava anch'essa, al
pari d'Elisa, un'Accademia femminile di quaranta donne immortali, con
sedute solenni, con ricevimenti ufficiali, coi discorsi; una copia,
insomma, dell'Accademia francese. Ma poichè possedeva almeno il buon
senso di comprendere di non essere abbastanza capace per fondarla
lei, l'accademia, ne affidò l'incarico alla ispiratrice sua segreta,
Virginia Ancelot. Madame de Castellane non pretendeva neppure al
campanello di presidentessa: voleva affidarlo alla celebre mano che
avea donato alla Francia i più appassionati romanzi: Giorgio Sand. Ma
una furiosa avversaria scattò subito contro tale illustre candidatura;
una giornalista, romanziera, commediografa, che non si reputava
inferiore per nulla all'autrice di _Lelia_. Era Madame de Girardin.
Chi avrebbe potuto resisterle?... Ell'era inebbriata dell'incenso che
scrittori e artisti le prodigavano per ingraziarsi il marito di lei,
il temuto Emilio de Girardin, padrone della pubblica opinione, coi
prepotenti sommesso, coi deboli prepotente.

Non ostante il potere d'Emilio (era figlio naturale del generale
Alessandro conte di Girardin) quella signora non veniva ammessa negli
aristocratici salotti del _faubourg Saint-Germain_; ma ella sperava di
debellarne le sdegnose ritrosie una volta che, divenuta presidentessa
e regina d'un'Accademia di donne immortali, avrebbe potuto invogliare
del nuovo, alto consesso le marchese e le duchesse più o meno intinte
di letteratura; queste non avrebbero respinte allora le sue visite; e
le avrebbero (così sperava.) aperto l'Olimpo del blasone, in compenso
dell'Olimpo della penna.

Scoppiò il conflitto. Gli animi più o meno letterarii s'appassionarono.
Gli uni, con Madame Ancelot, sostenevano la candidatura della Sand; gli
altri, con Madame de Girardin, sostenevano la candidatura.... di Madame
de Girardin. Ma la Sand, non ostante il suo coraggio in tante, anzi in
troppe cose, non si sentiva d'accettare. Non voleva accettare neppure
Madame Charles Reybaud, romanziera assai stimata, timida signora, E
allora gli sguardi si rivolsero sulla grande patriota italiana, che
in quell'anno (era il 1843) attirava più che mai l'attenzione di tutta
Parigi: la principessa Cristina Belgiojoso.

“On dut donc (dice _Une vieille Saint-Simonienne_ nella _Revue des
Revues_ di Parigi)[88] on dut donc se rejeter sur la princesse de
Belgiojoso, quoique non française. C'était une femme d'une grande
allure patricienne, amie passionnée de G. Sand. Furibonde zélatrice
de la cause républicaine, elle aidait généreusement de sa bourse
tous les conspirateurs politiques, italiens ou polonais, réfugiés en
France. M.me de Belgiojoso eut été, certes, pour l'académie des femmes,
une présidente hors ligne: elle était belle, d'une beauté tragique,
impressionnante: grande était son intelligence.„

Dinanzi alla candidatura della principessa, Madame de Girardin si
sentì vinta, ma non doma; abbandonò furiosa la candidatura, e afferrò
furiosa la penna, per deridere le idee delle due gemelle, Castellane
e Ancelot. Guizzano le sue ironie in una delle appendici, che dal '36
al '48, ella, Madame de Girardin, scriveva nella _Presse_, sotto il
titolo di _Courrier de Paris_. Le firmava con un pseudonimo nobiliare
(s'intende!): _Le Vicomte Charles de Launay_; e vi profondeva agilità
di stile, brio.... ed acido corrosivo. Anche oggi son piacevoli a
leggersi quei “corrieri„, modelli d'un genere che si crede facile ed è
difficilissimo. Tutta la vita parigina di quel periodo passa, trasvola
nei rapidi _feuilletons_ della celebre giornalista. Ecco: quello
era il campo dove ella raccoglieva allori veridici; gli altri suoi
erano allori di carta. Madame de Girardin compose, infatti, parecchie
commedie; ma esse provano una volta di più che le donne sul teatro
possono regnare come attrici, come cantanti, come ballerine, non come
autrici.

Nel _feuilleton_ del 23 marzo 1844, madame de Girardin s'occupa
dell'Accademia femminile. Ella sostiene che un italiano ha più spirito
d'un'italiana; uno spagnuolo ha più spirito d'una spagnuola; un russo
ha più spirito d'una russa; un greco ha più spirito d'una greca;
ma una francese ha più spirito d'un francese....; “car en France
(soggiunge maligna), excepté les _bas bleus_, toutes les femmes ont de
l'esprit.„[89]

E finisce con questa variante della favoletta d'Esopo sulla volpe e
l'uva:

“Quant aux femmes célèbres, elles vous diront qu'elles ne rêvent
nullement les _dignités académiques_; l'art pour elles n'est pas une
profession, mais une religion: leur talent n'est pas un trésor qu'elles
exploitent, comme les hommes, par intérêt et par orgueil: c'est un don
du ciel, qu'elles cultivent avec amour et respect.„

Ma, non contenta d'assalire l'Accademia, assalì anche la principessa
Belgiojoso.... colla penna de' proprii amici. Ed ecco tutto uno
stillicidio di veleni da penne più e men note contro la Belgiojoso!
Ecco lo stesso Teofilo Gautier, il poeta della bellezza, macchiarsi
d'un cattivo ritratto della grande Italiana. Madame de Girardin, nella
terza lettera della _Croix de Berny_, introdusse quel ritratto, che
assicurò al volume un grossolano successo di scandalo. La _Croix de
Berny_ è composta di lettere firmate da Irène de Chateaudun (ch'è
Madame de Girardin); da Raymond de Villiers (ch'è Jules Sandeau), da
Roger de Monbert (ch'è Mery) e da Edgard de Meilhan (ch'è precisamente
Théophile Gautier), amico e biografo della Girardin, a' cui piedi aveva
deposto penna e discrezione.

Il Gautier, che avea beffato un giorno l'addobbo del salotto della
principessa, con egual grazia e malignità leggiera cincischia la
dama. Senza nominarla (la chiama soltanto la _marquise_) ne esalta la
bellezza, le belle mani aristocratiche, il piede minuscolo; ma dice:

“Je fus reçu avec toutes sortes de tendresses, bourré de petits
gâteaux, inondé de the, et assassiné de dissertations romantiques et
transcendantes.„[90]

Doveva essere soddisfatta l'acre Girardin.... Ma nossignori! Ella
attirò alla sua ignobile causa una dea della moda, la contessa Merlin,
nel cui salotto la principessa Belgiojoso andava di tratto in tratto,
non certo in omaggio a lei, arricchita col più infame commercio
(quello degli schiavi), ma pei celebri artisti, che la circondavano
divertendo se stessi e divertendo tutti. Madame Merlin, che dilettavasi
a scrivere, nelle _Lionnes de Paris_ pubblicate sotto falso nome,
trasformò la principessa Belgiojoso in una spaventevole avventuriera
criminale e demoniaca. Ma questo romanzo, come tutti gli sfoghi
ignobili, ebbe voga fugace, e solo nel “petit monde boulevardier„ dei
cattivi soggetti.[91]

Come ne rimasero Madame de Castellane e la principessa Belgiojoso?...
_Une vieille St.-Simonienne_ racconta così:

“Néanmoins, malgré tous ces mécomptes, M.me de Castellane continuait
bravement à aller de l'avant. En vain M.me de Belgiojoso elle-même
terrorisée par tant d'injures, refusait-elle son concours. M.me
Ancelot, qui avait toujours été l'àme de l'entreprise, ne lui
consacrait pas moins toutes ses énergies.„

Ah, no! Non bisognava conoscere la principessa per supporre ch'ella
potesse atterrirsi. Anche allora, ella avrà fatto il suo solito
gesto di sprezzante indifferenza, sollevando il mento, senza
pronunciare neppure una sillaba. Su quella statua di marmo le raffiche
non lasciavano solco. La Belgiojoso ricusò il proprio concorso
all'Accademia Castellane, perchè le vere regine della letteratura si
erano, nel frattempo, ritirate, lasciando il posto a quaranta poetesse
e giornaliste di scarsa fama; e una principessa Belgiojoso non poteva,
non voleva, in una Parigi, offrire lo spettacolo di regnare sopra un
asilo di scrivanelle mediocri. L'Accademia s'aperse, ma senza Giorgio
Sand, senza Cristina Belgiojoso, e non ebbe importanza. Una sola seduta
fu memorabile: il ricevimento d'una celebre viaggiatrice inglese,
mistress Trollope, reduce da una traversata del deserto.


Virginia Ancelot contava allora mezzo secolo; ma, più di lei, la
contessa Merlin (per dirla con Shakespeare) era scesa nella valle degli
anni. Al pari della Girardin, la Merlin era gelosissima del fascino
che la gran dama italiana irradiava, e del gran posto che teneva nella
metropoli del mondo.

La Merlin era nata Maria de las Mercedes de Jaruco. Avea visto la
luce sotto l'azzurro cielo di quell'Avana da lei descritta nel libro
_Havana, lettres et voyages_. Suo padre era il conte de Jaruco,
ispettore generale delle truppe spagnuole a Cuba, e illustre negriero.
Ell'avea ammaliato della sua grazia il valoroso generale Cristoforo
Merlin, che la sposò, e la portò a brillare a Parigi, dove ben
presto ella seppe circondarsi di sapienti, di letterati, di poeti,
d'artisti, d'uomini di spirito e anche di donne di spirito e belle.
Nel salotto della Merlin, gli artisti italiani, le melodie italiane
primeggiavano. Gioachino Rossini si metteva al pianoforte; il grosso
e mordace napoletano Luigi Lablache, dalla bella testa nera, mirabile
nel genere buffo e nel serio, maestro di canto della regina Vittoria
d'Inghilterra, apriva la bocca alle barzellette e alle delizie canore.
Il cagliaritano marchese de Candia, che, lasciata la sciabola di
brillante ufficiale sardo, era salito (come dicemmo) sulle scene col
classico nome di Mario, avvolgendo nel dolce fiume della voce sua
le anime rapite, non si facea pregar tanto a cantare, come un altro
celebre artista italiano che frequentava pure il salotto: il bergamasco
Rubini. Questi sapeva bene d'essere il tenore più famoso e più ricco
del secolo XIX. Ma presentiva egli d'essere nominato.... colonnello
dello czar, come avvenne?... Nel salotto Merlin, il Rubini risparmiava
i celestiali vocalizzi; non così la buona Fanny Persiani, non così la
Grisi, che, intanto, era divenuta moglie di Mario.

Tutta una costellazione musicale, nel salotto della contessa
Merlin, s'aggruppava intorno al dio Rossini, a _monsieur Rossiní_,
e vi diffondeva, con lui, i raggi del genio italiano. Ma nel
salotto della Merlin non solo si eseguivano le belle arie delle
opere italiane, dominatrici allora nel mondo; vi si recitava, si
rappresentavano sciarade in azione, con bizzarri, pittoreschi costumi;
e s'improvvisavano burle, con quella gajezza che prorompeva dai cuori e
che adesso, nel tormento del sottilizzar tutto e nell'ansia del domani,
non sappiamo trovar più.

Fu per quella società che Alfredo de Musset compose i suoi “proverbii„,
narra la contessa de Bassanville ne' _Salons d'autrefois_.[92] E là
apparve la gloriosa rivale della nostra Adelaide Ristori, la Rachel,
che recitava favole del La Fontaine. E là, madame de Gernandes, sì
celebre per il suo spirito, sfavillava. Là, infine (che bella cosa!),
nessuno poteva discorrere di politica, pena il bando dal salotto.

Fra le altre piacevolezze, gli ospiti si battezzavano a perfetta
vicenda con soprannomi più e meno arguti. Alfredo de Musset veniva
chiamato _le prince tout à toutes_; la Belgiojoso (sognante, allora,
la repubblica) _Citoyenne Couperet_; e la duchessa de Plaisance, sì
bionda, sì elegante, sì profumata, e che per le sue ardite avventure
col principe Emilio Belgiojoso, doveva riempire ben presto tutta Parigi
di clamor scandaloso, veniva detta _Princesse Pompon de Falbalas_. Più
avanti, racconteremo le sue avventure.... Intanto, dobbiamo fermarci su
un piccante particolare.

La duchessa de Plaisance cercava di lottare colla principessa
Belgiojoso: anch'essa ne era gelosa. Un giorno, queste due illustri
rivali discorrevano insieme del _salon_ della Merlin. Tutto vi è
rappresentato, diceva l'una: le lettere, la musica, la poesia....

— La beautè, par Mademoiselle de Saint-Aldegonde; l'esprit par Madame
de Balby.... — soggiunse vivamente la duchessa de Plaisance.

— Et vous, madame, que representez-vous?... — le domandò ironica la
Belgiojoso.

La duchessa diventò rossa, ma con sforzata ingenuità, e sorridendo:

— Mon Dieu, je ne sais pas!... la vertu, peut-être!

E la principessa, con uno sguardo intraducibile:

— Nous prenez-vous donc pour des masques?...[93]

Madame Merlin (quand'era giovane) venne invitata una sera da gaudenti
suoi adoratori, fra i calici spumanti, fra i doppieri, tra i fiori....
Quante volte alle labbra ridenti della Merlin fu accostata da mani
traditrici la coppa inebbriante!... Troppo inebbriante; chè a poco a
poco e doppieri, e fiori, e calici, e amici si confusero come in una
ridda velata ai begli occhi della povera signora; ed ella non s'accorse
nemmeno che esperte dita le scioglievano intanto i nastri di seta, i
merletti, le vesti.... e tutta la svelavano nel suo splendore di Najade
cubana....

Così terminavano allora a Parigi alcuni banchetti di spensierati,
ignobili mortali.

E dire che la Merlin ebbe il coraggio di scrivere nelle _Lionnes de
Paris_ tanti orrori sopra un'ospite preclara del suo salotto, sulla
Belgiojoso, per compiacere a un'altra donna, Madame de Girardin!... E
dire che avea ideato persino un romanzo intitolato _La Vestale_!...

La terribile Girardin non doveva esultar molto della gioja d'aver
colpita e d'aver fatta colpire la principessa Belgiojoso, ella autrice
del dramma lacrimoso _La joie fait peur!_ Finì tristamente a cinquantun
anno nel 20 giugno del 1855, dopo d'aver molto sofferto; dopo d'aver
tanto parlato agli spiriti d'oltretomba, evocati da lei, notte e
giorno, coi picchi dei tavolini.... Orribili terrori la faceano urlare
disperata. Aveva paura d'attraversare una via in carrozza; sveniva se
vedea volare un pipistrello. Era sparita del tutto la risoluta bellezza
che le irradiava il volto, e che Teofilo Gautier ammirava incantato
alla prima tempestosa rappresentazione dell'_Hernani_ di Victor Hugo,
idolo da lei adorato, incensato sempre. Mentre scriveva, Madame de
Girardin lasciava che i folti suoi biondi capelli disciolti piovessero
per le spalle sull'accappatojo bianco nel quale ella s'avvolgea
maestosamente come una pitonessa. Nubi funeree scesero sul suo volto;
e ben luttuosi furono gli ultimi anni della potente signora!...
Quando l'angelo della morte (dice Gautier) venne a prenderla, ella lo
aspettava da lungo tempo.

La principessa Belgiojoso non nutrì invidie, gelosie, nè rancori
contro la sua nemica; si sentiva così superiore a lei! E si divertiva a
leggerne gli articoli.

Madame Émile de Girardin lasciò più vuoto nella società mondana che
nella letteratura. Ma, nella società mondana, poteva ella superare
lo spirito sfavillante e signorile della marchesa de Bedmar, che
portava il nome del bieco cospiratore spagnuolo contro la Repubblica
di Venezia?... La marchesa de Bedmar era la più intima amica della
principessa Belgiojoso. Matura, ella conservò il suo fine brio. Anche
di lei, si poteva dire: Ecco una signora che si conserva nello spirito!




XII.

La fuga e le passioni della Duchessa de Plaisance.

  La società gaudente di Parigi sotto re Luigi Filippo. — Camillo
  Cavour ai banchetti del principe Belgiojoso a Parigi. — Uno
  scandaloso romanzo _a chiave_. — Pier Angelo Fiorentino. — La
  duchessa de Plaisance. — Sua passione per il principe Belgiojoso.
  — Sua fuga con lui. — Rifugio nel Lago di Como. — Il barone Carlo
  Bellerio alla Villa Pliniana. — L'ora dell'abbandono. — La duchessa
  de Plaisance a Moltrasio e a Milano. — Ultimi anni della duchessa.
  — Ultimi anni del principe. — Un dramma di Mario Uchard sulla
  duchessa de Plaisance. — Lettera inedita di Mario Uchard.


Parigi, sotto il regno di Luigi Filippo, presentava un memorando
spettacolo. Una coorte di grandi ingegni sfolgorava in mezzo a una
gaudiosa corruzione. Mentre oggi passiamo nella vita colla fronte
corrugata, con arido odio, forse, nel cuore; sospinti fra i clamori
delle lotte di classe, — jeri, i nostri padri avventurosi, dai begli
occhi di cospiratori e di trovatori amanti, cercavano di temperare
le tristezze del romanticismo fra le gajezze delle liete compagnie
d'amici. Così Venezia si preparava all'insurrezione del Quarantotto e
alla leonina difesa colle serenate del Canal Grande, colle _sagre_ di
Santa Marta, coi _baccanali_ del Lido; così Milano si preparava alle
Cinque Giornate colle facezie del Moncalvo e cogli spettacoli della
Scala; così Parigi pensava, abbagliava il mondo co' suoi eccelsi poeti,
co' suoi filosofi; e gioiva.

Il principe Emilio Belgiojoso era un genuino rappresentante dell'epoca
sua. Egli avea sortito indole di cospiratore, d'artista e di gaudente.
Egli era diventato popolare a Parigi per il suo buon cuore e per le
gioconde sue cene. I chiomati, romantici studenti del _Quartier latino_
cantavano una canzonetta in suo onore, il cui ritornello finiva in un
amenissimo _Belsgiozosò_, come i Francesi pronunciavano tutti questo
cognome. Quando Camillo Cavour andò per la prima volta a Parigi (era
ben giovane allora! contava ventisette anni) fu introdotto nell'allegra
società, la quale dettava la moda alla Francia, all'Europa; e vi trovò
anche il principe Emilio Belgiojoso. Nel _Diario inedito_ di Camillo
Cavour, pubblicato dal senatore Domenico Berti, si leggono le seguenti
noterelle che aprono uno spiraglio nella vita parigina d'allora.
Correva l'anno _1837_, domenica, 30 luglio; e il conte scrive:

   “J'ai rencontré Cigala chez le chevalier Portula: il s'est
   emparé de moi et ne m'a plus quitté. Nous avons dîné ensemble au
   _Café de Paris_. Il m'a fait faire connaissance avec _Boigne,
   Belgiojoso,_ etc. Ces messieurs veulent à toute force me
   présenter au jockey-club. _Me voilà donc enrôlé parmi les plus
   mauvais sujets de Paris._„

E ancora:

                                             “_Vendredi, 11 août._

   “Soupé avec M.r de la Grange, Belgiojoso, Dalton, N. Roqueplan,
   Cigala, Lautour. _Orgie complète_. Ces messieurs n'ont pas plus
   fait attention à moi que s'ils avaient été dans une auberge.„

Madama Joubert incolpa, nei _Souvenirs_, il principe Belgiojoso d'aver
invogliato Alfredo de Musset alle crapule. È una calunnia; perchè,
anche prima d'incontrarsi col seducente principe italiano, il poeta
di _Rolla_ tentava con entusiasmo l'articolo _champagne_.... e ahimè!
anche qualche altro liquore di marca meno aristocratica.

Fatto sta che la Parigi di Luigi Filippo si slanciava a quella corrente
di piaceri, che doveva ingrossarsi e diventare oceano negli ultimi
anni del secondo Impero, quando su una folla irrequieta di teste dai
berretti a sonagli, e illuminata dai più bei rosei colori dei fuochi di
bengala, sorgeva lenta ma implacabile, nera, minacciosa, la gigantesca
e brutale figura di Ottone di Bismarck.

Nel 1852, comparve a Parigi un romanzo che dipingeva la società
parigina corrotta. Sollevò scandalo; tutti lo lessero. La principessa
Belgiojoso si divertiva a svelare i nomi veri che si nascondevano sotto
i nomi inventati. Il romanzo si chiamava _Un caprice de grande dame_;
l'azione si svolgeva fra il 1842 e il 1845 a Parigi: n'era autore
“le marquis De Foudras„. In esso, una splendida civetta, madame de
Montgazon (una dama spagnuola) faceva bel contrasto con una cortigiana
titolata, la marchesa di Lydonne, la quale era poi una marchesa vera:
de Contard. E un vecchio egoista spiccava accanto a un briccone di
spirito, sotto il cui nome di _Fortunio_ tutti leggevano il nome d'un
napoletano di spirito sfavillante e diabolico, il quale, a Parigi,
teneva col veneziano Scudo il regno della critica musicale: Pier Angelo
Fiorentino, morto poi nella stessa Parigi nel 1864.


Ma un altro scandalo più grave, e per una passione sincera,
ineluttabile, non per un altro _caprice de grande dame_, si sollevò a
Parigi in quel tempo.

Una mattina, si sparse nell'alta società e nella Corte, la novella
che la duchessa de Plaisance era fuggita da Parigi col principe Emilio
Belgiojoso. La famiglia della duchessa, immersa nel dolore, vestì il
lutto.

La nuova Bianca Cappello parigina era Anna Maria Berthier, principessa
di Wagram, moglie del duca de Plaisance; titolo che Napoleone
I (prendendolo da un piccolo villaggio dei Pirenei) avea dato
all'arcitesoriere suo, Lebrun. Ell'era figlia d'un terribil, feroce
soldato: del maresciallo Alessandro Berthier, nativo di Versailles,
che nelle sanguinose battaglie napoleoniche, a Marengo, ad Austerlitz,
a Jena, a Wagram, primeggiò come capo dello Stato maggiore. La madre
di lei era pure un alto personaggio: era quella figlia del duca
di Birkenfeld, che il Bonaparte avea data in moglie al suo diletto
Berthier, qual novello segno d'onore: al maresciallo Berthier, che avea
per intima amica una contessa Visconti-Almi, vissuta a lungo a Parigi.
Per le parentele, la duchessa de Plaisance era congiunta colla casa
di Wittersbach e con altre teste coronate. Il maresciallo Berthier si
uccise nel 1º luglio del 1815 precipitandosi da un balcone, e lasciò
una bambina, Anna Maria.... la fuggitiva!


I due fuggiaschi non si preoccuparono dello scandalo enorme sollevato;
la duchessa de Plaisance, non pensò che abbandonava una tenera figlia,
la quale avrebbe pianto lacrime amare; non si preoccupò alla notizia
che il marito l'aveva dichiarata al mondo come morta e che il lutto,
ordinato per un anno, era persino portato dagli staffieri nella livrea
e dai cavalli nelle gualdrappe.

Il duca de Plaisance era un perfetto gentiluomo; era buono; non
meritava quel dolore. Il solo fratello della Plaisance cercava di
scusarla, egli che l'aveva amata sin dall'infanzia. La duchessa era
alta, bionda, formosa, imperiosa, dal volto affocato, come se il sangue
le fluttuasse indomito sulle guancie. Chiari gli occhi, piccoli il naso
e la bocca, e niveo il collo. Il profilo era quello d'un cammeo; ma non
d'un cammeo d'artefice squisitissimo. Quando andava in carrozza, levava
il capo con un gesto risoluto: pareva che sfidasse il destino. Quando
cavalcava, parea l'arcangelo delle battaglie.


I due fuggitivi ripararono in Italia, nei silenzii della fosca, antica
_Villa Pliniana_, sul lago di Como; villa che il Belgiojoso possedeva.
Il principe Emilio condusse là l'idolo suo; là, in quel recesso solenne
e solitario, all'ombra dell'alta montagna che sovrasta la villa e che
l'accoglie a' suoi piedi, su un aspro scoglio, in un seno austero, e,
di notte, pauroso. Entro quelle sale folte di ombra, che sembran mute
camere funerarie d'un castello di sovrani spariti; fra quegli alberi
secolari, sibilanti ai gelidi soffii e su le cui fronde il sole cala
a stento un raggio sottile, impallidito; fra quei sepolcrali, alti
cipressi, al fragore monotono di acque cadenti dall'alto, ermo dirupo,
— fra memorie immani d'agguati e di sangue; — là, in quella villa
grandiosa dall'atrio dorico, e funerea come una casa di fantasmi, il
principe Emilio condusse la lieta, bionda duchessa de Plaisance; e
là i due amanti vissero, volontarii prigionieri, chiusi, soli, soli,
con qualche servo, per otto anni; e in quell'asilo, anco tra le nevi
dell'inverno e all'infuriar delle procelle in mezzo a una desolazione
d'ombre e di spume iraconde e di flutti lividi, i baci d'amore
bastavano; e in profondo, immenso oblio era sepolta per quelle anime
beate la vita degli altri, la vita del mondo. Pochissimi, intimi amici
li visitavano.

Larga e monumentale è la mole della _Villa Pliniana_, che prese il
nome da Plinio perchè Plinio il Giovane descrisse in una lettera a
Licinio una sorgente che vi cresce e decresce a guisa del mare; eterna
sorgente della cui mistica vita molti esplorarono il segreto; simbolo
delle vicende umane. Il conte Anguissòla (che col Gonfalonieri, col
Pallavicino e col Landi avea assassinato nel 1547 il ribaldo Pier Luigi
Farnese, duca di Piacenza e di Parma) temendo vendette ivi riparò, e
fe' costruire addosso alla montagna protettrice, la villa; — e questa,
che aveva accolto il fuggiasco del delitto co' suoi turbamenti, doveva,
quasi tre secoli più tardi, accogliere i fuggiaschi dell'amore. Nella
_Villa Pliniana_, due sicarii incappucciati da frati, penetrarono un
giorno per insidiare cogli stili, celati sotto le tonache, la vita
dell'Anguissòla e per vendicare il Farnese; — là, una notte, Napoleone
Bonaparte riposò, sognando forse nuove vittorie; ma nella stessa dimora
ben altri sogni allietavano il principe Belgiojoso e Anna Maria, alta,
bionda, dal bel corpo adorato!...

Come mai passavano i lunghi giorni nella reclusione?... Doveva essere
un'estasi, un mutuo incantamento, che solo la passione, un'invincibile
passione, in tutti e due, poteva spiegare. Aveano abbandonati i viaggi,
i teatri, i conviti, le danze, le mille leggiadrie, le mille feste
della grande metropoli, della città più mondanamente seduttrice della
terra per un eremo come quello.


Al rimbombo del torrente precipitantesi a picco dal monte, confondeasi
il canto soave del principe, i suoni del cembalo d'Anna Maria. Ed
erano talora risate di gioja, che si perdeano nei chioschi segreti
dei boschetti, fra le edere, tenaci come passioni. E quali veglie
nelle notti piovose d'autunno!... Nessun astro in cielo; e monti neri,
acqua nera; e i cipressi, nella languida pace dell'alba, disegnantisi
appena con tremolii lenti nelle cime.... Par che, all'alba, la mano
d'una fata, ardente d'amore, passi tra le chiome di foglie, destandone
brividi di voluttà. Sulla ringhiera marmorea, le ultime rose grondanti
rugiada si rialzano superbe alla luce; bellezze lagrimose ed altiere
che domandano a Dio un conforto. E, sbattendo sugli scogli, l'onde
dalle lunghe striscio violacee, assaltano avide gli scogli e ricadono
con un singhiozzo.... Ma che importa tutto questo a due cuori amanti?

La duchessa de Plaisance, la principessa di Wagram, s'abbandonava
talora a scherzi infantili col principe: e un giorno, remando con lui
sul lago, ella gli disse: “una capanna, il tuo cuore.... e un buon
cuoco.„

Nei pomeriggi d'estate, sulla balaustrata della loggia alta e severa,
comparivano ritte due figure ravvolte in un lenzuolo, che molti, sul
lago di Como, ricordano ancora. Erano il principe e la duchessa. E
stavano lì, ritti, qualche tempo, sembrando due statue. D'un tratto,
i due amanti spiccavano insieme un salto da quell'altezza e piombavano
nel lago, che ivi è profondissimo; e beatamente nuotavano.

Ma un giorno, comparve alla Pliniana un fiero gentiluomo. Era un
cospiratore milanese, un mazziniano, amico di Cristina Belgiojoso, ma
non certo inviato da questa principessa, chè mai ell'avrebbe voluto
abbassarsi per venire a patti o catechizzare una rivale!... Egli
era pure amico e concittadino del principe Emilio; era stato attivo
cospiratore con lui nella _Giovine Italia_; con lui aveva fondata a
Parigi la “Cassa di soccorso per gli emigranti italiani„; con lui s'era
trovato nelle belle audacie mazziniane, nei pericoli. Era il barone
Carlo Bellerio.[94]

Il Bellerio voleva strapparlo da quella donna, fra le cui blandizie
l'amico perdeva l'antico amor patriottico, del quale l'Italia aveva
ancora bisogno. Il Bellerio soffriva nel veder sepolto negli ozii
snervanti d'una villa un amatissimo amico, che, per il suo passato
operoso, per il prestigio del gran nome e della personale seduzione,
avrebbe dovuto agire ancor più, ora che altri passi sulla via della
indipendenza restavano da compiere, gli ultimi forse, i decisivi!...
Carlo Bellerio si presentava alla duchessa anche per preghiera della
famiglia Belgiojoso, allo scopo di ricondurre l'ordine morale dove la
passione l'avea bandito.

L'incontro del barone Bellerio colla duchessa de Plaisance alla
Pliniana fu uno de' più caratteristici: una scena. Qua, un cospiratore
dagli occhi fulgentissimi, leale, impavido, che vuol distruggere a
ogni costo la rete avvolgente la vita d'un patriota, d'un gentiluomo,
d'un amico; là, una gran dama ch'era precipitata nello scandalo,
disprezzando il disprezzo di mille.

Il Bellerio le parlava vibrato, commosso; ella ascoltava con blanda
rassegnazione.

— Pensate, o duchessa, pensate che non può tardare il giorno nel
quale uno di voi due, stanco, abbandonerà l'altro. È meglio che
affrettiate voi stessa il momento della separazione; ma senza chiasso,
da buoni amici, con cordialità. L'addio d'oggi non sarebbe senza la
soddisfazione di compiere un alto sacrificio; l'addio di domani non
sarà senza fastidio, forse non senza disprezzo. E pensate al dolore
della vostra famiglia di Parigi, al dolore di vostro fratello che
vi ama, di vostra figlia che avete abbandonato.... Pensate allo
scandalo....

E la duchessa, con voce bassa, lenta, per troncare ogni discussione,
rispose:

— Ma a me piacciono gli scandali!


Quando scoppiò la rivoluzione del '48 a Milano, non si vide, pur
troppo, il principe Emilio Belgiojoso primeggiare nella sua città fra
i maggiorenti che guidavano il popolo alla lotta eroica e bellissima.
Egli era ancora celato nella Villa Pliniana colla duchessa de
Plaisance!

In quello stesso anno, il giovane Carlo Rezia di Como corre a
una polveriera austriaca e ne invola le polveri; altri animosi
s'impadroniscono della polveriera di Geno; a Como, i cittadini fanno
prigionieri nelle caserme millecinquecento soldati; s'impadroniscono
dell'antica, gloriosa bandiera del reggimento Prohaska; — e il
principe Belgiojoso rimane inerte accanto alla duchessa!... Soltanto,
all'improvviso, dona alla guardia civica comense una bandiera: povera
bandiera, che, dopo varie vicende, passò a una società operaja, che la
conserva tuttora.


Ma il giorno preveduto dal Bellerio arriva. La duchessa non può più
rimaner sepolta viva in quella solitudine, donde per otto lunghi anni
mai, nemmeno una volta, volle allontanarsi. Ella è stanca dell'antica
villa, di quella fragorosa cascata; è stanca di quei cipressi, di
quelle fitte edere eterne, di quelle serpi striscianti nell'umidità dei
muschi, di quella lapide che, nel loggiato, reca scolpita la lettera
famosa di Plinio; è stanca di quegli amori; è stanca del principe;
ma non è stanca del lago di Como; e, dicendo addio al principe, va ad
abitare nella riva opposta del lago, a Moltrasio, pur memore d'altri
amori: di Vincenzo Bellini con Giuditta Turina.

Un giorno, il principe avea fama d'uomo facile alle decisioni. Ebbene,
si noti che non lui spezza per primo il legame; lo rompe ella, e, per
di più, va a dimorare quasi in faccia all'abbandonato!

Chi può penetrare nel cuor di quella donna che, pur frangendo ogni
vincolo coll'uomo per il quale ha offeso la società, non può lasciare
il lago, quelle rive, quei ricordi?... Per fare un dispetto al
principe?... Oppure, per assaporar le memorie d'una dolcezza amorosa,
che ha inondata la sua giovinezza?

Il principe Emilio ne sofferse come della più acerba ferita. Che
avrebbero detto a Parigi e a Milano di quell'umiliazione a cui una
donna lo avea piegato?... Quanti ne avrebbero riso!... E che strazio
essere abbandonato da una creatura divinamente bella, lungamente amata,
e adorata ancora!...

Il principe Emilio non fuggi; rimase qualche tempo nella Pliniana,
solo, triste, cercando di sviare i tormentosi pensieri coll'abbellire
i giardini, col renderli, col suo buon gusto d'artista, più ameni di
piante e di fiori. Della duchessa mai parlava; soltanto ad un amico,
che andò un giorno a trovarlo, egli manifestò per lei quel disprezzo
con cui Alfredo de Musset nella _Confession d'un enfant du siècle_
parla di certi abbandoni d'amanti....

E la duchessa brillava intanto più che mai. Uccello.... non del
paradiso, fuggito dalla gabbia, saltava spensierato di gioja in gioja.
Aveva coperto i balconi e i muri della sua villa di Moltrasio di
piante verdi rampicanti; una graziosa novità, allora, per il lago. E,
a Milano, abitava nel palazzo Poldi-Pezzoli, dove riceveva soltanto
giovani signori coi quali teneva discorsi d'una libertà da etèra. Nel
palco numero 4 della seconda fila a sinistra del teatro alla Scala, la
duchessa sfoggiava le sue rosee bellezze in modo che pareva immersa in
una vasca da bagno....

La duchessa de Plaisance s'infiammò poi, a Milano, per Cesare Stampa
marchese di Soncino, nervoso, bruno, fierissimo, di carattere violento,
tipo del gran signore. Perchè patriota risoluto, il conte Spaur,
governatore di Milano, lo avea, nel 12 gennajo del 1848, sfrattato
d'improvviso dalla città e fatto condurre a Lubiana in esilio; ma egli
ritornò in patria, a muover le mani sui padroni stranieri!...

Sprecando egli in cavalli superbi e in altri lussi, ingenti somme colla
duchessa de Plaisance, uno zio gl'intimò di lasciare quella dama,
altrimenti lo avrebbe diseredato. E fu la duchessa, lei, che pregò
il marchese Cesare di abbandonarla!... Egli non voleva: non voleva,
immaginando un rivale, una sostituzione; e la minacciò.... Ma ella
oppose alle furie il suo tranquillo sorriso: lo disarmò, e si fece
ascoltare. Così, colei stessa che jeri abbandonava l'amico venutole a
fastidio, oggi si faceva abbandonare dall'amico che amava. Poichè ella
lo amava, il Soncino! E appunto per questo volle salvarlo.

   [Illustrazione: Principe EMILIO BELGIOJOSO

   (dal ritratto a olio eseguito da Francesco Bouchat intorno il
   1840 a Parigi, ora posseduto dal Principe Emilio Barbiano di
   Belgiojoso d'Este a Milano).]

Dal conflitto penoso, ella uscì abbattuta. Il suo volto era più
affocato: girava gli occhi come una pazza.... Implorò un alto conforto;
si ricordò della obliata fede materna; e pregò.


A Moltrasio, sul lago di Como, cominciò a spargere beneficenze copiose.
Si svegliava di buon mattino; indossava un accappatojo bianco, si
scioglieva per le spalle i capelli e, a letto, apriva la corrispondenza
ch'era formata quasi tutta di suppliche di sventurati per sussidii:
rispondeva agli amici, a tutti; poi si riaddormentava. Specialmente
nell'estate, molti amici di Parigi andavano a visitarla a Moltrasio;
amici dai grandi nomi, ch'empievano gli orecchi di quegli abitanti
come una fanfara imperiale. Nel luglio del 1878, la duchessa stava per
recarsi a Parigi, che dopo la sua fuga ella non aveva più riveduta.
Molti de' suoi accusatori erano morti; gli anni aveano versato la
cenere sul fuoco delle ire; perchè non sarebbe stata accolta con
pietosa indulgenza?... Suo fratello poi la amava sempre; ed ella s'era
purificata nella carità; una carità silenziosa, inesausta, talvolta
sublime.

La duchessa fu presa da malessere. Subito dopo, una malattia ai bronchi
ostinata, divoratrice, la prese, la distrusse, — e, alle 13 e mezzo del
23 di quello stesso mese di luglio, nella sua villa di Moltrasio, la
sventurata chiuse gli occhi per sempre, invocando fidente il perdono di
Dio.

Oscuri servi furono testimonii all'atto di morte di colei ch'era stata
la principessa di Wagram, la figlia di chi aveva unito il proprio nome
al nome di Napoleone I. La salma venne chiusa in due casse: una delle
quali di zinco con un vetro per lasciar scorgere le sembianze del
cadavere. E, l'anno dopo, fu trasportata a Parigi dove venne seppellita
nella cappella di famiglia.

Così, silenziosamente, quegli avanzi lasciavano il lago di Como che
avea consumato una giovinezza, una riputazione, una vita. Così finì
colei ch'era chiamata la duchessa di Moltrasio.


Il principe Emilio Belgiojoso era morto da vent'anni. La _Villa
Pliniana_ era stata intanto abitata, a intervalli, dalla principessa
Cristina; e la villa della duchessa, che serbava le traccie della sua
sorridente eleganza, venne smembrata in varie parti e venduta: un pezzo
ne acquistò un farmacista, un altro un erbivendolo di Milano.... È
l'agonia delle cose: gli Dei se ne vanno!

Una parola qui, ancora pel principe, è doverosa. Il principe Emilio
Belgiojoso non si era dato pace, mai pace, dell'abbandono improvviso
della duchessa. Dopo qualche dimora nella desolata Pliniana, fuggì, per
distrarsi, dalla Lombardia, fuggì dall'Italia, e percorse l'Oriente.
Ma l'Oriente non valse a rifare quella vita rovinata. La salute del
principe volgeva di male in peggio. Alla spinite, si unì una forma
di demenza che strappava le lagrime. Il povero gentiluomo languiva
a Milano, in quell'avito palazzo Belgiojoso, dove avea date tante
squisite feste musicali e di scherma, nelle quali egli emergeva,
corteggiatissimo, per la bella voce e per l'arte sua di tiratore
eccezionale, quando la scherma era sapiente privilegio di pochi.

Il 17 febbrajo del 1858 fu l'ultimo per l'infelice principe, il
quale contava soli cinquantasette anni. Egli sparve, compianto, nella
febbril vigilia della liberazione della sua Milano, quasi all'aurora
dell'indipendenza d'Italia, per la quale avea, nella giovinezza,
cospirato col sentimento, col denaro, col prestigio del nome; e noi
abbiamo il dovere di onorarne con riconoscenza la memoria fra quella
dei patrioti più coraggiosi e più geniali della prima ora.

Nella _Gazzetta privilegiata di Milano_ del 20 febbrajo 1858, si
leggevano le seguenti parole:

   Questa mattina nella chiesa di San Fedele, furono celebrate le
   solenni esequie del Principe Emilio Belgiojoso Balbiano.

   Un'eletta e lunga schiera di parenti ed amici erano accorsi
   per prestare un ultimo omaggio all'illustre defunto, alle sue
   virtù ed alle splendide qualità che lo resero in vita sì caro
   e desiderato da tutti. Una lunga e penosa malattia lo rapì
   all'affetto di due distinti fratelli, della consorte e parenti,
   all'amore ed all'amicizia di tanti, alla società di cui era
   nobile ed invidiato ornamento; ma il suo nome suonerà ancora
   per lungo tempo sulle labbra de' più gentili ogni qual volta
   si parlerà delle doti e dei pregi che costituiscono un perfetto
   cittadino ed un brillante uomo di mondo.

L'anno stesso della morte del principe, fu pubblicata a Parigi _La
Fiammina_, commedia in quattro atti e in prosa, di Mario Uchard;
commedia che, rappresentata l'anno innanzi al Théâtre-Français a
Parigi, dagli attori dell'imperatore Napoleone III, aveva ottenuto
un successo di strepitosi battimani e di lagrime, il titolo di
_capolavoro_, le lodi altisonanti di Paul de Saint-Victor. Mario
Uchard, nell'inviarne copia al duca Antonio Litta Visconti Arese, gli
diceva (in una lettera tuttora inedita, che mi è favorita dal gentile
signor David Henry Prior) che quel dramma altro non era che la storia
della duchessa de Plaisance e del principe Emilio Belgiojoso:

   “_La Fiammina a été composée sur la situation de Madame de
   Plaisance._ Elle est la regrettable héroïne de ce drame, et lord
   Dudley n'est autre que le prince _Emilio Belgiojoso_. J'ai tout
   simplement déduit les conséquences de leur liaison au cas ou
   M.me de Plaisance se trouverait en présence de son mari et de
   son fils, qu'elle avait quittés depuis quinze ans, à l'heure ou
   j'écrivais cette comédie. Vous comprendrez, sans que je le dise,
   mon cher duc, par quelle raison de convenances ils ont été si
   bien déguisés par moi.„

Infatti, se non si avesse questa confessione, si stenterebbe a
ravvisare nella protagonista _Fiammina_, cantante italiana (che madama
Judith rappresentava con tanta passione) la duchessa de Plaisance;
e non si potrebbe neppur intravvedere in quel Giorgio Dudley, pari
d'Inghilterra, il principe milanese. Mario Uchard fa che Fiammina
abbandoni il marito e il figlio in culla per seguire l'amante, ed è
punita della sua colpa. Il dramma, che si svolge a Parigi sotto Luigi
Filippo, è una pittura dell'amor materno; è sano, morale.... ma non è
il dramma della Pliniana.

E non è vero che la duchessa de Plaisance avesse abbandonato un figlio;
bensì, travolta dalla vertigine, lasciò alle cure del padre una cara
figliuola; la quale, sposandosi, entrò in una grande famiglia, ben
degna di quella in cui era nata: sposò il duca de Maillè, dell'antica e
illustre casa della Turenna.

Nel 1886, la principessa Maria Troubetzkoi pubblicò a Parigi un
libro dal titolo _Amours_, con una prefazione di Madame Adam. È tutta
una serie elegante di storie d'amori. Un capitolo s'intitola _Amour
épuisé_; e allude, velatamente, al dramma di passione svoltosi sul
lago di Como fra il principe Belgiojoso e la duchessa de Plaisance. Il
marito della duchessa è rappresentato come dissoluto e brutale; il che
non era vero. Per giustificare i voli dal nido, somiglianti a quello
della bionda, maestosa signora, si ricorre facilmente alle pitture poco
caritatevoli dei mariti!... Secondo la narratrice d'_Amours_, anche
la duchessa era dotata di una bella voce, come il principe Belgiojoso;
aggiunge che s'innamorarono cantando insieme un duetto nel castello del
duca de Plaisance; castello dall'aspetto monumentale, sorgente presso
Parigi in mezzo d'un parco superbo. Nessuno è nominato: neppure la
principessa Cristina Belgiojoso. La quale (si noti!) andò a dimorare
sullo stesso lago di Como, non lungi dalla Villa Pliniana, e quasi di
fronte della villa di Moltrasio, dove abitava la duchessa.... Ma ne
riparleremo.... Intanto, più elevati drammi si svolgono; più nobili
passioni dilatano il loro impero.




XIII.

La Principessa pubblicista e benefattrice dei contadini. Suo incontro
con Luigi Napoleone.

  La _Gazzetta Italiana_ fondata dalla Belgiojoso a Parigi. —
  Peripezie di questo giornale. — La Principessa ritorna in Italia. —
  Locate e il suo paesaggio. — Villa dei Trivulzio. — Suo medagliere
  e biblioteca. — Benefiche iniziative della Principessa pei
  contadini e i loro figliuoli. — Il suo illuminato socialismo. — La
  _donna Paola_ del Parini. — Il dottor Màspero. — L'_Ausonio_. — La
  lettera del Manzoni sul “Romanticismo„. — Malcontento del Manzoni.
  — Speranze in Carlo Alberto. — Drammatica fuga di Luigi Napoleone
  dalla fortezza di Ham. — Incontro di Luigi Napoleone colla
  Principessa. — Loro dialogo sul risorgimento d'Italia. — Poeta
  profeta.


Mentre il principe Emilio Belgiojoso, travolto da irresistibil
passione, abbandonava le lotte della libertà della patria, ch'era stata
il suo alto e febbril sogno nella giovinezza, la principessa Cristina
continuava con più forte tenacia nell'azione seria, efficace, per
dare alfine all'Italia ordini liberi e dignità di nome. Anzi, più il
principe si obliava in un amore, del quale subiva la tirannia (egli un
giorno di spiriti sì indipendenti!) — e più la principessa prodigava le
mirabili energie intellettuali per raggiungere lo scopo nobilissimo.
E non solo ella operava più alacre che mai per la liberazione
della patria, fino al punto di presentarsi a Luigi Napoleone e
dirgli: “Principe! ajutate l'Italia!„ (come vedremo) — anche ad
altra liberazione ella pensava: alla liberazione delle umili classi
lavoratrici dall'oppressione degli sfruttatori e dalla miseria; — vi
pensava, quando questo sacro dovere non veniva imposto colla violenza,
quando non era neppur di moda.

La principessa Cristina Belgiojoso era convinta che la stampa, questa
forza formidabile, poteva, ben più delle fosche congiure mazziniane,
preparare il giorno della risurrezione d'Italia: pensava che era
urgente formare una pubblica opinione (come allora si diceva) a favore
d'Italia nostra; ed ella, con giornali da lei fondati nel primo
centro intellettuale d'Europa, qual era sempre Parigi, contribuì a
fortificarla, ben presto, chiamando intorno a sè scrittori valenti,
ma più lavorando ella stessa, infaticabile, e profondendo anche nuove
somme di denaro, munifica sempre.

La principessa Cristina Belgiojoso occupa un soglio eminente anche
nella storia del giornalismo. Ella possedeva un talento di prim'ordine
per cogliere gli argomenti del giorno. I maestri dell'arte del
giornale, — arte sì facile in apparenza, sì ardua in sostanza — possono
riconoscere le attitudini preziose di lei, esaminando i periodici
ch'ella lanciò a Parigi con patriottica audacia. Ella inspirava
articoli, li coordinava, li correggeva.

Nel 1845, ella fonda a Parigi un giornale italiano, con intenti
italiani, la _Gazzetta Italiana_; la fonda (chi lo crederebbe?) in
mezzo a una tempesta che alcuni amici italiani le suscitano intorno.
La principessa, Pier Silvestro Leopardi e Giuseppe Massari, formano
il “Consiglio di redazione„ della Gazzetta, ch'esce dalla _Rue du
Marché St.-Honoré, 5_, dove pure si tiene deposito di libri italiani.
Certo Marino Falconi, entusiasta ammiratore della Belgiojoso, attende
all'amministrazione e corrisponde coi libraj d'Italia per raccogliere
“nuovi fondi„ al periodico e per diffonderlo; ma egli dà ombra al
Massari e al Leopardi, che vorrebbero allontanarlo. Ed ecco, entra in
scena Terenzio Mamiani:

“.... Il Mamiani (scrive il Falconi al Vieusseux a Firenze)
interpellato da Leopardi di far parte del Consiglio, si ricusò
dicendo: Non convenire a lui solo stare a fronte della Principessa,
mentr'egli, Leopardi, e Massari, non erano che due accoliti di questa
donna, e troppo ripugnava che un giornale politico unico e primo di
tal fatta fosse diretto da una donna; — ch'egli volentieri entrerebbe
a tal direzione, quando insieme con lui vi fossero uno o due nomi
indipendenti da poterlo sostenere in caso di divergenza di opinioni fra
lui e la Principessa. Tale franco parlare scosse Leopardi, che si vide
compromesso e tacciato di accolito di una donna, e, tutto sgomento,
egli dichiarò che nulla farebbe più di quello che sarebbe per fare
Mamiani.„[95]

Così la culla della _Gazzetta Italiana_, come la culla di Ercole, era
seminata di serpi!

La principessa rimase addolorata del contegno del Mamiani e di Pier
Silvestro Leopardi. Essi le aveano portati, è vero, buoni articoli, ma
in fondo ella sola sosteneva le spese della rivista; e, sola, avrebbe
continuato. E così fece. Salutò i suoi oppositori, e si tenne seco il
Falconi. Era allora l'ottobre del 1845.

“Messi alla porta dalla Principessa gli oppositori, nacquero per
Parigi, nelle trattorie e nei caffè, mille pettegolezzi, vantando
che non vi erano più collaboratori per la _Gazzetta_; che quest'era
diventata un ornamento da donna; che non v'erano mezzi da continuare
neppure una settimana, e mille piccolezze stomacanti. A tanti raggiri,
rispondemmo con un silenzio ed un contegno stoico.„[96]

Così ancora il Falconi scrive al buon Vieusseux: il Falconi, che, come
si vede, prendeva arie di filosofo!

Il giornale veniva intanto proibito a Torino, a Roma, a Milano, a
Firenze.... E Gino Capponi se ne lamenta così col Vieusseux:

“Mi dispiace di quella _Gazzetta_ alla quale pigliavo gusto, e ce lo
pigliavano parecchi; ma tutti si aspettavano con ragione, che ce ne
fosse per poco....„[97]

Con ragione, naturalmente; perchè la _Gazzetta Italiana_ della
Belgiojoso era la prima, che con Cesare Balbo, proclamasse che l'opera
della liberazione d'Italia non dovea essere riservata esclusivamente
alle popolazioni, ma che e popoli e principi italiani dovevano
operare d'accordo. Le _Speranze d'Italia_, il libro dal bel titolo
e dal bell'ideale, del conte Cesare Balbo (che, uscito a Parigi nel
1844, l'anno della eroica spedizione dei veneziani Bandiera e Moro
in Calabria, fu squillo avvivatore) aveva nella _Gazzetta Italiana_
un'alleata. Le sêtte segrete, le cospirazioni, care al Mazzini,
parevano ormai alla principessa, come a Massimo d'Azeglio, ferri
vecchi. La Belgiojoso s'era, nel frattempo, allontanata dai principii
dell'agitatore genovese; ma ne aveva conservata l'amicizia, fino ad
accogliere articoli di quella penna poetica; articoli che, per altro,
non contrastavano coll'indirizzo del periodico; uno, ad esempio,
sull'educazione degli italiani, base del risorgimento!...

In pochi mesi, la principessa avea versati ottomila franchi, e nuove
spese occorrevano. Ella si trovò costretta a rivolgersi a' suoi
amici d'Italia, e, all'uopo scese a Milano, partendo da Parigi il 19
dicembre di quell'anno 1845. Perchè non dovea approfittare, pe' suoi
scopi patriottici, dell'amnistia che Ferdinando I aveva concesso ai
“pregiudicati politici„ salendo, nel 1838, sul trono d'Austria?...

E qui, a Milano, avvenne allora un fatto incredibile. La polizia, che
conosceva benissimo lo spirito d'infaticabile propaganda e il giornale
ardito della principessa, non le diede ombra di molestia; la lasciò
liberamente raccogliere sottoscrizioni per la _Gazzetta Italiana_!...
Il Governatore voleva che l'inclita principessa lombarda, cara alle
umili classi per le sue beneficenze, fosse rispettata e ripartisse per
Parigi senza odiose impressioni sul dominio austriaco in Italia. Era
una galanteria, e, nello stesso tempo, un atto diplomatico. Tanto, la
_Gazzetta Italiana_ a Milano non penetrava! Quel governatore era il
conte Spaur, successo al conte Hartig.

“Sia lode eterna all'ottima principessa Belgiojoso (esclama il
Falconi). Ecco come dovrebbero essere i ricchi! Essa ha preso a cuore
la cosa, e, a Milano ha già venduto trentotto azioni (da 100 franchi
l'una); e non si ferma lì. Se dieci soli in Italia così facessero, non
vi sarebbe da sperare assai più?„[98]

Ma fuori di Milano, poco o nulla si raccolse; e il Falconi se ne
disperò tanto da buttarsi.... al commercio dei formaggi! E qui vediamo
la principessa nel suo Locate, dove semina benefiche istituzioni a pro
delle classi sofferenti. Ed ecco un nuovo lato di quello spirito.


Un grosso, grave carrozzone, bianco di polvere, conduceva per una
lunga strada maestra, fra estese praterie da Milano a Locate, Cristina
Belgiojoso. Quando non v'era la ferrovia, bisognava rassegnarsi
per forza a quel viaggio interminabile, salutati appena da qualche
passero fuggitivo. Una malinconia di piani, d'aere, di tutto! Lo
stesso verde assume un tono di noja infinita. I “ruscelletti dei piani
lombardi„ non sono che una figura rettorica del _Nabucco_. Le risaje
si distendono squallide e avvelenano l'aria. È ben raro che si trovi
qualche casolare isolato. Bisognava proprio avere per meta un pajo
d'occhi fatati come quelli della principessa per affrontare la via
polverosa e interminabile. Solo, in alcune sere, sulle silenziose
praterie, s'inarcano immensi padiglioni di fuoco: sono tramonti
grandiosi e tragici; sono le _passioni del cielo_, come li definiva
l'infelice Elisabetta, imperatrice d'Austria. E, sparita la gran luce,
nell'azzurrina penombra le praterie fumano: sono nebbie, e si direbbero
incensi che la terra eleva al cielo che si va stellando.

Locate, terra dei Trivulzio, nella Bassa Lombardia, è un grosso
borgo industre, patria di latticinii insuperabili. La villa dei
Trivulzio, questa reliquia feudale in mezzo a una fattoria agricola
di carattere spiccatamente lombardo, partecipa anch'essa del carattere
dell'_ambiente_: non ha alcun aspetto di maniero, nulla di monumentale.
Sembra, all'esterno, una grandiosa cascina, che si estende per un
centinajo di metri; ma conserva alcune terrecotte del Quattrocento,
sospiro dei buongustai, il che le imprime un certo carattere, più degli
stemmi dei Trivulzio dipinti a fresco sulle muraglie, con esagerati
sfoggi di terre rosse, da qualche Raffaello di cattivo umore. Il
letterato Achille Mauri, additava alla principessa quegli stemmi
majuscoli, e le diceva:

— Principessa! Democrazia, non è vero?... e questi stemmi?

E il brioso conte Toffetti, alludendo alla desolante monotonìa della
rasa campagna, domandava alla principessa nel suo inalterabile dialetto
veneziano:

— _Principessa, come se divèrtela fra ste coline?..._

La villa ha vaste sale i cui usci, ai giorni della principessa, non si
chiudevano mai. Il nudo pavimento era, un dì, coperto di modeste stuoje
di paglia; ma alcuni gabinetti avean le pareti coperte di seta; qualche
altro presentava panoplie d'armi antiche: e, altrove, libri preziosi,
miniati da mani diventate polvere da molti secoli. La sala terrena
serviva per ricevere i lavoratori dei campi, per le rappresentazioni
teatrali, per esecuzioni di concerti, per feste di ballo.

Nella sala terrena, la principessa, ne' primi anni del suo matrimonio,
siedeva su una antica poltrona a mo' d'un trono; e i contadini, fedeli
alle tradizioni patriarcali e feudali, le passavano davanti, baciandole
reverenti la mano. Era allora la _razza Trivulzio_ che trapelava da
quella dama; ma, in quel tempo, l'orgoglio era peccato di pochi.

Un'altra sala superiore (la biblioteca) è ancora ricca di libri. Vi
abbonda la collezione Tauchnitz dei romanzi inglesi, della quale la
Belgiojoso era ghiotta.

La stanza da letto della principessa è vasta; vasto il talamo, coperto
da cortine. Un inginocchiatojo accanto al letto accoglieva ogni sera
la principessa che pregava. E, attigua, un'altra stanza ravvolta in
misteriosa penombra: la luce vi penetra appena da un finestrone dai
vetri colorati e istoriati, come nelle cattedrali gotiche. Là, la
Belgiojoso meditava, scriveva, e distribuiva innumerevoli beneficenze,

    Con quel tacer pudico
    Che accetto il don ti fa.

Vi era un medagliere che, ai tempi della principessa Belgiojoso,
contava fra i primi d'Europa.

Nella _Gazzetta privilegiata di Milano_ del 1845 (e precisamente del
28 febbrajo e 9 marzo) si legge una descrizione di quel medagliere,
com'era allora conservato.

Il marchese Carlo Trivulzio con lungo studio e dispendio (dice
la _Gazzetta_) raccolse una collezione di medaglie e monete dei
tempi greci, romani e del medio evo, degna di gareggiare colle più
pregevoli. La principessa Cristina Belgiojoso Trivulzio, nel diventarne
proprietaria, volle (nel 1845) che la collezione fosse riordinata.
Fra le medaglie, quattrocento spettavano a uomini illustri italiani
e stranieri. La serie dei papi era delle più cospicue; cominciava da
Sisto I e giungeva, con qualche interruzione, sino a Leone XII. Salvo
qualche lacuna, i re di Francia da Clodoveo I arrivavano a Luigi XVI,
alla rivoluzione. Molte medaglie, coniate ai tempi dei duchi di Savoja,
dei re di Sardegna, dei Gonzaga di Mantova, dei signori di Padova, dei
dogi di Venezia.

Le monete comprendevano un periodo di quindici secoli e si riferivano
a trecento città. V'era una serie, quasi intera, di monete d'Aquileja.
Fra le rarissime: uno scudo d'oro di Paolo II coniato nel 1464. Due
monete di forma poligona appartenevano a Gian Giacomo de' Medici,
marchese di Musso, poi signore di Lecco. Fra le curiosità più preziose
si notava la Bolla di Maria, moglie all'imperatore Onorio; un cammeo
eseguito a Milano per quelle nozze, celebrate nel 398, e che venne
scoperto in Roma nel 1544 entro la tomba di Maria nell'antica chiesuola
di Santa Petronilla. Il marchese Giorgio Trivulzio potè venirne in
possesso, e ne fece dono alla cugina principessa Cristina Belgiojoso,
la quale non si stancava d'ammirare quel giojello rotondo, che constava
di due onici legati da un aureo cerchio fregiato di quattro smeraldi e
di dieci rubini. Fra gli anelli d'oro, uno era a suggello, di zaffiro,
colla testa di Federico III imperatore di Germania. I sigilli?... Erano
più di novecento. V'era anche un catino triangolare di majolica, con
un dipinto rappresentante l'esercito di Carlo V che passa l'Elba a
Milburgo.[99]

Finchè visse la principessa, la ricca raccolta numismatica rimase
incolume, formando uno dei taciti orgogli di lei. Morta, la raccolta
fu venduta alla Casa reale d'Italia. Sua Maestà il re Vittorio Emanuele
III, il dotto numismatico, ben conosce quella collezione preziosa, che
narra tanta storia di passioni dinastiche, tanta agitazione di corone
e di popoli; tanto dramma umano lampeggiato dall'iraconda, spesso
fratricida smania d'impero.

Ma non era la numismatica, non era la raccolta di cammei, di libri
antichi, d'oggetti d'arte rarissimi; non era tutto quel ricco insieme
di fiori nelle serre e di monete e di medaglie (degna cornice alla
figura di Cristina) ciò che faceva amare sopratutte alla principessa
la terra de' suoi avi Trivulzio. Ella amava quella popolazione
onesta e laboriosa; ella ne era l'alta benefattrice, la madre. Di
Locate-Trivulzio, ella fece in breve tempo un comune modello, avvivato
da sapienti, filantropiche istituzioni, delle quali gli storici del
socialismo dovranno tener conto.

Fin dal giugno del 1842, in una visita fatta alla sua indimenticabile
Locate, la Belgiojoso avea diramato ai possidenti della Bassa Lombardia
una lettera-circolare, tentando di commuovere i loro cuori a pro dei
figliuoli minorenni e orfani dei contadini. Ella diceva: “La frequenza
dei matrimonj, l'insalubrità dell'aria e le qualità de' lavori fanno
sì che gli orfani trovansi in una proporzione assai maggiore qui che
altrove. Affidàti alla malsicura custodia di lontani parenti, e qualche
volta di estranei, adoperati negl'impieghi più fastidiosi, maltrattati,
mal nutriti, male allevati, dessi formano una popolazione inferma e
viziosa che consuma oltre il guadagno, e ricade a carico de' padroni
o dei fittabili o dei benestanti, diminuendo così la proprietà di cui
potrebbero quei paesi godere.„[100]

La Belgiojoso toccava la corda sensibile dell'interesse di tanti
proprietarii, per raggiungere lo scopo supremamente benefico, che le
arrideva: l'istituzione d'un _orfanotrofio rurale_.

Risposero i possidenti?... Risposero, allora, i felici della terra?...
Nessuno.

La principessa, intenerita alle sofferenze di tanti poveri lavoratori
della gleba, cominciò coll'istituire nell'inverno del 1845 a Locate
uno scaldatojo per quei contadini. La _Gazzetta privilegiata di Milano_
ne rendeva allora conto in un'appendice,[101] ch'è tutta un inno alla
benefica signora.

In una sala terrena della villa, trecento contadini s'agglomeravano
a scaldarsi, giorno e sera. Così avea disposto la principessa, per
toglierli dalle stalle infette. Lo scaldatojo era aperto all'alba e si
chiudeva verso la mezzanotte. Persona scelta dalla principessa, faceva
ad alta voce letture adatte ai contadini. La benefattrice voleva che,
alla sera, tutti pregassero insieme. Così, dalla villa, usciva un
mormorìo di preci come da un tempio.

Allo scaldatojo, la Belgiojoso aggiunse la cucina economica; anche
questa tutta a sue spese. I contadini vi trovavano ottima e copiosa
minestra a mezzodì e alla sera, per dodici centesimi, ridotti poi a
dieci soli: il pagamento potevano farlo quando e come volevano; ma i
più se ne scordavano volentieri.

“Il pagamento (dice la _Gazzetta privilegiata di Milano_) delle
minestre che si somministrano, può farsi giornalmente, in fine d'ogni
settimana, od anche in maggior periodo di tempo, o a denaro che si
raccolga da persona a ciò delegata o con lavori di determinato prezzo,
pei quali si somministrano dalla nobile istitutrice le materie prime,
come sarebbe lino da filare, filo da tessere o far calze, tela da
cucire, ecc. E notisi che anche i prodotti di questi lavori sono già
dall'animo benefico della signora principessa destinati in prevenzione
o a far parte delle abbondanti elemosine che per lei si distribuiscono
durante il corso dell'anno, o ad essere venduti al puro costo, in
occasione di sagre e di altre circostanze, che attirano affluenza
di persone da' luoghi circonvicini in paese, nella vista di fornir
mezzi anche ai meno bisognosi di provvedersi con minor dispendio degli
oggetti di biancheria o di vestiario occorrenti alle loro famiglie.„

Che ne dicono i socialisti d'oggi?... Per una Trivulzio della metà
del secolo scorso, non c'è male!... Ell'era acerrima nemica delle
beneficenze.... a parole. La principessa Cristina Belgiojoso fondò a
Locate una scuola infantile a tutte sue spese: i bambini dai due anni
ai sei vi erano accolti, nutriti e vestiti. Sentiva ella un palpito di
maternità fra quelle testine bionde, raccolte dalla sua inesauribile
beneficenza, dal suo affetto?...

E aprì pure una scuola di lavori femminili per le ragazze, alle quali
facea insegnare a leggere, a scrivere, a conteggiare. Si pensi che la
principessa facea istruire i giovani di Locate persino nell'algebra,
nella geometria e (con più senso pratico) nell'agraria.

Nè qui finivano le filantropiche istituzioni a Locate, ch'era allora,
in tutta Italia, il comune più progredito in fatto d'istituzioni per il
popolo.

“E qui non si limitano ancora i beneficii (nota il foglio ufficiale
di Milano); chè la signora principessa intenta sempre a procurare il
benessere di quegli abitanti, ha già dato ordini positivi perchè,
cominciando dall'anno corrente, siano di mano in mano ricostrutte
e convenientemente adatte le case di sua proprietà, che servono ad
uso di abitazione della maggior parte della popolazione, in modo da
renderle sane, ben ventilate e capaci a soddisfare a tutt'i bisogni
delle famiglie, sceverandole di tutti gl'inconvenienti d'insalubrità e
d'immondezze, che derivano dalla male ideata loro costruzione attuale.„

Era vero. A quest'opera, aveva già posto mano l'architetto Maurizio
Garavaglia, procuratore generale della principessa.

Nel venerdì santo di quell'anno stesso 1845, le sale della villa
Trivulzio di Locate risonavano alle note dello _Stabat Mater_ di
Gioachino Rossini, eseguito da fresche voci femminili. Erano le
giovanette di Locate che, ivi raccolte, lo cantavano con passione, con
ardore religioso, sotto la direzione della principessa, la quale aveva
loro insegnato quella musica tutt'altro che facile, impiegando due sole
settimane; perciò un poeta del villaggio ne fu rapito, e improvvisò un
sonetto che comincia:

    Io non credea che d'inesperta voce
    Trar si potesse mai sublime un canto!

Ed esclama ancora:

    Oh, come il core a ognun restò conquiso!

V'ha chi si rammenta ancora di quelle cantatrici: ve n'erano di
bellissime: tipi gentili, soavi, delle Madonne di Bernardino Luini.
Breve la fronte, e greco il naso finissimo, e gli occhi scuri, ma vivi,
un po' a fior di testa, e i capelli cuprei graziosamente ondulati, e
scendenti come due bende sulla fronte e fino alle orecchie piccole e
rosee. Quei tipi (che a Bernardino Luini servivano a dipingere Madonne,
che son dolci Muse incoronate di alloro) vivon tuttora nelle campagne
lombarde; ma nelle fatiche dei campi, nella struggente vita dei
tugurii, nelle ibride mescolanze della vita moderna, presto appajono
adulterati, offesi.... E presto spariranno.

Più tardi, la principessa istituì a Locate una fabbrica di guanti,
nella quale molte giovinette erano impiegate. E sempre il pensiero del
vantaggio de' poveri! sempre l'idea delle industrie utili, geniali,
mulinava in quella mente aperta ad ogni progresso moderno!

La Belgiojoso seguiva, ne' suoi provvedimenti benefici verso i poveri,
sopratutto il proprio impulso; pur avea dinanzi l'esempio di altri
patrizii milanesi, ed esempii anche in famiglia, che le additavano
la via della carità illuminata. Un Trivulzio fondò a Milano l'asilo
pei vecchi. La contessa Laura Visconti Ciceri fe' innalzare dalle
fondamenta, e dotò, uno spedale femminile aperto nel settembre
del 1840. Fin dal 1444, Vitaliano Borromeo aprì una pia casa per
distribuire pane e vino ai bisognosi. Gian Ambrogio Melzi fondò, nel
1637, un ospizio per distribuire ai poverelli viveri e vesti.

Se la principessa oggi vivesse, inclinerebbe alle teorie del
socialismo?... In una sua lettera che trovo nella Biblioteca Nazionale
di Parigi, disgraziatamente senza indirizzo e senza data, ella afferma
che “la société organisée telle qu'elle est aujourd'hui, est une
protestation éclatante contre la justice de Dieu; protestation qu'il
est urgent de faire cesser.„ E la principessa inviava mille franchi
per due “azioni„ d'un giornale che a Parigi avrebbe dovuto combattere
contro le ingiustizie sociali.[102]

Riguardo a Locate, non va taciuto un opuscolo della Principessa:
_Osservazioni sullo stato attuale d'Italia e sul suo avvenire_,[103]
al quale rispose un avvocato Felice Borsani coll'altro opuscolo: _Gli
affittajuoli della Bassa Lombardia_.[104] Ella, con competenza di
proprietaria, con senso pratico, trattava una questione ben viva in
quei tempi, nei quali Milano continuava ad arricchirsi coi prodotti
agricoli; viva anche oggi, coi presenti scioperi agrarii. Ma chi
ricorda quell'opuscolo?... In quelle pagine, che si direbbero scritte
da un Melchiorre Gioja, l'autrice accusa severamente gli affittajuoli:
li accusa di sfruttare i contadini; di lasciarli in perpetua miseria,
arricchendo sè stessi. E gli affittajuoli, feriti, a strillare allora
come aquile; a protestare contro la principessa!


Le molte, gravi cure limavano intanto la fibra ammalata della
Belgiojoso; la quale potea dire sorridendo: “Che importa?... La
fortezza è traballante, ma la guarnigione sta bene; resistiamo!„ Per
isvagarsi, interveniva, a Milano, alle veglie festose d'amici patrizii.
Una sera, comparve con uno de' suoi fantastici abbigliamenti, a una
festa di ballo, che il duca Lodovico Melzi dava nel suo palazzo.
Entrò nella gran sala, vestita tutta di bianco, ornata il capo da
candide ninfee, che le scendeano intorno al collo, al busto e a
tutta la sottile persona, in una spirale: ninfee finte, perfettamente
imitate dal vero, colle loro foglie verdi cascanti. Qualcosa di simile
dell'abbigliamento di _suora grigia_ che la principessa avea adottato
per qualche spettacolo dell'Opéra-Italien a Parigi!

Talvolta, si recava a visitare una carissima parente, cantata da
Vittorio Alfieri, ed esaltata da Giuseppe Parini, che l'aveva eletta
a Ninfa Egeria, e le leggeva le primizie dei proprii lavori. Era la
vecchia e briosissima marchesa Paola Castiglioni-Litta, che nella
signoril casa a Porta Orientale (ora Corso Venezia) riceveva ogni
giorno un'infinita schiera di nipoti, fra i quali la principessa
Belgiojoso. Li riceveva a letto, col suo cuffione bianco, col suo
consueto, limpido sorriso. Nata nell'8 settembre del 1751, la marchesa,
secondo la sentenza di tanti bravi medici, doveva sparir dalla terra
fin da' primi anni della giovinezza; visse invece sino al 1846, alla
vigilia dell'insurrezione di Milano: ed ella avea visti i duttili
cavalieri serventi del Settecento, ed era intervenuta alle feste della
Corte di Luigi XV!... I suoi motti di spirito giravano, come farfalle,
per tutt'i palazzi: Giuseppe Parini, l'amico suo, n'era rapito.
Nell'ode _Il dono_, il grande poeta parla di quella “fervida mente„
della “copia„ di quell'“ingegno„ di quello spirito arguto, e minia
così:

              .... spontaneo
    Lepor tu mesci a i detti,
    E di gentile aculeo
    Altrui pungi e diletti,
    Mal cauto da le insidie
    Che de' tuoi vezzi la natura ordì....

Napoleone continuava a flagellar Milano di balzelli, di ruberie e,
nello stesso tempo, ordinava all'obbediente Eugenio Beauharnais, vicerè
d'Italia, d'imbandire sontuose feste di ballo a Corte per abbagliare
colle cortesie e col fasto i poveri sudditi spogliati. La marchesa
Paola Castiglioni non tardò a rispondere alla gentil viceregina che le
porgeva invito ad un ballo:

— Grazie! ma nessuna di noi, signore milanesi, possiamo venire.

— Perchè, o marchesa?

— Perchè non abbiamo più giojelli!

Altri motti di spirito di lei divertivano anche Alessandro Manzoni.
Ella pregava così il buon Dio: “O Signore, non fatemi morire in
carnevale!„ Negli ultimi anni, era presa da allucinazioni gioconde: le
pareva di vedere la Corte di Luigi XV coi cavalieri, colle dame, coi
doppieri ardenti, e udiva musiche nuove e liete. In un suo taccuino,
annotava: “Fenomeno. Musica da me solo udita, e di notte e di giorno.
Ebbe principio nel mese di aprile di questo 1824.„

Quando morì, il suo corpo era quasi centenne; la sua anima avea
vent'anni![105]

Ma altre allucinazioni pativa, pur troppo, Cristina Belgiojoso.

Fu a questo tempo che certi turbamenti nervosi della principessa
s'accentuarono, colmandola d'angoscie. Le venne presentato un medico
dalle brusche maniere, ma dal nitido ingegno, il dottor Paolo Màspero,
il quale si occupava di epilessia con speciale competenza. I due volumi
di lui sul terribil morbo, oggi sono invecchiati e dimenticati, ma
possono attrarre ancora i profani perchè formicolanti di casi curiosi e
pietosi, narrati con garbo letterario. Il Màspero era, infatti, della
razza geniale del Redi: era medico e poeta. Nel modo stesso che il
Monti si servì della versione latina dell'_Iliade_, apprestatagli dal
Mustoxidi per compiere la magniloquente traduzione del poema d'Omero
(ch'è tanto semplice e ingenuo nel testo!) — il Màspero si servì d'una
traduzione letterale dell'_Odissea_, per compierne la versione poetica,
la quale, a detta d'Andrea Maffei, gareggiava per nerbo e per eleganza
con quella del Monti.

Il Màspero disse alla Belgiojoso:

— Principessa! Se si affida a me, le prometto di migliorare assai le
condizioni della sua salute!

— Venite con me allora! Seguitemi dove vo. Così vedrete voi stesso, ad
ogni momento, se obbedirò alle vostre prescrizioni. Accettate?...

L'obbedire era un bell'impegno per la Belgiojoso, la quale, anche
in fatto di medicina, aveva le sue idee. A ogni modo, ebbe fiducia
nel Màspero; e questi lasciò il nativo cielo lombardo per il cielo
di Parigi, seguendo la principessa come la sua ombra. Non furono
quelli gli anni più lieti per il buon dottore; ma i più istruttivi.
Quante volte si trovava imbarazzato, co' suoi modi mezzo rusticani,
tra raffinati stranieri! Ma la principessa, delicata, lo toglieva
d'impaccio, apprezzando sempre più le gelose prestazioni del medico
fedele. Poichè ella si serviva di lui anche per incarichi segreti, come
il soccorrere di nascosto poveri esuli italiani. Il dottor Màspero si
vedeva trasformato così in elemosiniere. La principessa, a poco a poco,
sotto le cure pazienti del Màspero, andò migliorando nella salute. La
malattia non le sparve veramente del tutto; anzi certe sue incredibili
stranezze delle quali si pascolarono per molto tempo le riunioni degli
sfaccendati, altro non erano che nuove morbose manifestazioni di quella
malattia tremenda e lagrimevole d'origini oscure.


La principessa ritornò a Parigi con numerose sottoscrizioni raccolte a
Milano, e trasformò la _Gazzetta Italiana_ nell'_Ausonio_, dopo d'aver
dato (ma per poco) ad essa un altro battesimo: quello di _Rivista
Italiana_.

L'_Ausonio_ usciva mensile in un fascicolo compatto, come la _Revue des
Deux Mondes_. Lo scopo del periodico era di rivelare meglio l'Italia,
mostrandola degna di libertà, di risorgimento. Fresca delle impressioni
della Lombardia, la principessa dipinse nella rivista un quadro sui
contadini della Bassa Lombardia, e un altro sui contadini dell'Alta:
suo dolente ritornello! Fra gli affittajuoli e i contadini della Bassa
Lombardia, la scrittrice stabilisce un confronto che tocca il cuore:

“Sebbene l'affittajuolo sia come il popolo d'Italia tutto ardente
nella fede cristiana, ed attaccatissimo al culto della Chiesa, pure
non si può dire che v'abbia in esso carità nessuna. L'animo di lui
non è propriamente cattivo, imperocchè, quando potesse far del bene
al misero, senza nuocere a sè, e senza darsi noja, il farebbe. Ma non
alligna in quel cuore neppure una favilla di quell'amore per l'umanità
che si rivela, quando esiste, da ogni atto ed ogni motto. Non ode
il contadino fuorchè rimproveri, insulti, improperii, maledizioni, e
sommesso in faccia all'affittajuolo, scarica sulla moglie e sui figli
il malumore represso....

“Le famiglie sono numerose; e in quei paesi così fertili, su quel
suolo così ricco, può tenersi per certo che, in una famiglia composta
di cinque individui, uno ve ne sia sempre travagliato da febbre.... Le
donne filano assidue dall'alba fino a mezzanotte, chiuse nelle umide,
tenebrose e luride stalle, disseccandosi i bronchi col continuo bagnare
il filo per torcerlo più agevolmente e guadagnare così non più di due
soldi al giorno.„

E, fin d'allora, la Belgiojoso raccomandava che i proprietarii
esaminassero i contratti conchiusi cogli affittajuoli, “imponendo a
questi dovuti riguardi verso il povero, interrogando i suoi contadini,
dandosi di essi qualche pensiero, convincendosi, insomma, che i
possedimenti territoriali esigono maggiori brighe, che non il possesso
di obbligazioni dello Stato.„

Parole scritte nel 1846; e pajono di jeri!

Queste pagine fanno parte di tutta una serie di _Studii sulla storia
d'Italia_, largo lavoro che mostra l'ampiezza e la cultura di quella
mente di donna singolare. Nella dispensa ottava dell'Ausonio, è
notevole lo studio su Firenze, dalla cui storia l'autrice trae
insegnamenti per l'Italia.

Un giorno del 1846, l'_Ausonio_ uscì con una novità prelibata: una
lunga lettera, inedita, di Alessandro Manzoni (divenuta poi tanto
famosa) _Sul Romanticismo_. La principessa sperava che il sommo
scrittore, suo concittadino, ne tollerasse la pubblicazione in omaggio
ad antiche relazioni d'amicizia che correvano fra loro; ma il Manzoni
non le approvò, nè allora nè poi, l'arbitrio della pubblicazione. La
principessa gli scrisse una lunga epistola cortese, sostenendo che la
lettera _Sul Romanticismo_ le era pervenuta da colui al quale era stata
indirizzata (il marchese Cesare Taparelli d'Azeglio); e conchiudeva
affermando il principio “è cosa incontestabile che le lettere
appartengano a colui cui vennero dirette, e non a chi le scrisse.„
Altri afferma ch'è vero, invece, l'opposto.[106]

Anche l'_Ausonio_ venne proibito dalle polizie d'Italia; ma gli esuli
di Parigi avidamente se ne impossessavano appena usciva dalla libreria
Dusacq della rue Jacob. Col maggio del 1847, si chiuse la prima
serie dell'_Ausonio_; e nuovi scrittori accendevano di idee, di vita,
nuove pagine. Massimo d'Azeglio vi scrisse un ampio articolo, oggi
sconosciuto, _La sentinella del Campidoglio_. La sentinella è Pio IX.
Il Pontefice liberale era già salito sul soglio di San Pietro, destando
liete speranze.

I tempi incalzano e l'_Ausonio_ da rivista mensile diventa rivista
settimanale. Ed esce non più in lingua italiana, bensì tutta in
lingua francese, perchè i fratelli latini, i francesi, si accalorino
anch'essi per la causa d'Italia! Gl'interessi italiani sono trattati
con maggior nerbo; i varii Stati italiani sono considerati nei loro
caratteri, nelle loro tendenze; lo stile è più esplicito; la frase è
più scottante. Non più moderazione! Un veemente articolo _L'Ausonio
aux modérés de Toscane_ comincia: “La modération n'est pas toujours une
vertu; elle n'est souvent que le masque de la couardise.„

Già Carlo Alberto brandisce la spada per l'indipendenza italiana, e uno
scrittore anonimo ha il coraggio di esclamare: “l'Autriche est perdue!„

Carlo Alberto è l'astro dell'_Ausonio_, è l'astro ormai della
principessa. A cominciare dal 1848, l'_Ausonio_ ha cessato d'essere
settimanale per uscire il 5, il 15 e il 25 d'ogni mese.... Ma dobbiamo
fare un passo indietro e seguir la principessa in Inghilterra, dove
s'abbocca con Luigi Napoleone, che sta per diventare il padrone della
Francia, e un giorno darà una mano all'Italia.


Nel _Brunswick hôtel, Jermyn street_, a Londra, sotto il falso nome
di Conte d'Arenenberg, è sceso Luigi Bonaparte. Egli è fuggito il 25
maggio del 1846 dalla fortezza di Ham, dove re Luigi Filippo l'avea
fatto rinchiudere, per punirlo della sollevazione tentata a Boulogne
a favore dei Bonaparte. Dalla celebre fortezza di Stato il principe è
scappato negli abiti d'un muratore.... Fuga romanzesca.... e avvenne
così:

Entro la fortezza di Ham, alcuni muratori erano intenti a imbiancare
(nella mattina del 25 maggio 1846) le scale. Luigi Napoleone,
coll'ajuto del dottor Conneau, medico della fortezza, indossò in fretta
un vestito da muratore, sporco di calce, che avea pagato venticinque
franchi; si tagliò i mustacchi; si coprì la testa d'una parrucca nera,
scarmigliata; si pose sulle spalle un'assa della libreria che Luigi
Filippo gli aveva concesso in prigione; e stringendo fra i denti una
vecchia pipa, si avviò franco all'uscita della fortezza. I muratori,
vedendo un compagno sconosciuto, avrebbero potuto meravigliarsene;
perciò vi fu l'accorto compare che si affrettò ad accompagnarli
all'osteria a beverne di quel buono.

Ecco, ora, il principe faccia a faccia con uno de' guardiani. Egli
gli mette l'assa davanti al viso, e procede. Eccolo ora nel cortile
ch'ei deve attraversare in tutta la sua lunghezza. Si nasconde ancora
colla tavola (vera tavola di salvezza!) e passa. Così passa davanti
alla prima sentinella.... L'emozione lo prende: ei lascia cadere la
pipa, che va in frantumi. Si china per raccoglierne i cocci, poi si
rimette in cammino, e s'imbatte nell'ufficiale di guardia. Ma questi,
tutto intento a leggere una lettera (forse una lettera d'amore?) non lo
vede nemmeno. Il principe fila sotto le finestre del comandante.... I
soldati di sentinella, presso l'unica uscita della fortezza, sembrano
stupiti dello strano insieme, che presenta quel falso muratore.... Il
tamburino si gira più volte a guardarlo. Intanto, i piantoni di guardia
aprono la porta, ed il fuggitivo è ormai fuori della carcere. Ma,
appena uscito, incontra due operaj della fortezza.... Essi lo fissano
con attenzione.... E, pronto, egli allora a nascondersi coll'assa....
Questa volta teme di non poterla scappare.... Un operajo esclama: È
Bertrando!... — È salvo.

Intanto, il dottor Conneau (quello che avea aperta cautamente la
carcere a Luigi Napoleone) ingannando le sentinelle, s'era fatto
premura di sparger la voce che il principe, ammalato, dopo una notte
insonne, riposava; e che bisognava lasciarlo tranquillo. Il dottor
Conneau pose sul letto una specie di fantoccio rannicchiato contro il
muro; un fantoccio formato da un mantello e da un _foulard_....

Il principe Luigi Napoleone è libero; non teme più nulla. A una mezza
lega da Ham, si getta commosso in ginocchio davanti alla croce d'un
cimitero. Otto ore dopo, tocca il suolo belga e, dodici ore più tardi,
l'Inghilterra, dove s'incontra colla principessa Belgiojoso.

L'incontro del giovane principe ex carbonaro coll'ex _giardiniera_
della Carboneria milanese è uno dei più caratteristici. V'è presente
anche il dottor Paolo Màspero, il fedel medico-poeta, che la
principessa si è condotto con sè.

Da una parte, v'è un giovane che sente d'essere il nipote di Napoleone
il Grande; un giovane che tutto osa, perchè tutto ambisce; dall'altra,
un'intrepida gentildonna, che sente i doveri d'italiana e che, a tutti
i costi, lotta per rendere il nome d'Italia sua rispettato nel mondo.

La principessa italiana ricorda al principe francese il suo antico
affetto all'Italia, il suo amore per l'indipendenza dei popoli. Gli
ricorda i moti di Romagna, a' quali egli prese parte col fratello nel
1831. Gli raccomanda caldamente l'Italia lo prega di non dimenticare
una terra, dalla quale è uscita la sua famiglia.... — Principe (gli
dice) aiutate l'Italia! —

Luigi Napoleone la guarda fisso, l'ascolta.... Le prende quindi la
mano, e le risponde:

— Principessa! Lasciatemi mettere a posto le cose di Francia; poi
penserò all'Italia.

Le stesse parole che, più tardi, il principe ripetè a un fortissimo
spirito lombardo; all'intimo amico suo, conte Francesco Arese.

Luigi Napoleone raccontò alla principessa Belgiojoso tutt'i particolari
della fuga dalla fortezza di Ham; li raccontò alla presenza del dottor
Paolo Màspero, che li riferì poscia al suo ritorno a Milano, e che
sono gli stessi particolari narrati da Imbert de Saint-Arnaud nel libro
_Louis Napoléon et Mademoiselle de Montijo_.[107]

Luigi Bonaparte avea, infatti, militato per la libertà d'Italia
nell'insurrezione romagnola del 1831, agli ordini dell'irrequieto
faentino Giuseppe Sercognani, già soldato di Napoleone I; in
un'imboscata, corse allora pericolo della vita contro il trombone d'un
fanatico ciociaro che voleva ucciderlo; e fu salvato per miracolo da
un Martelli che, sguainata la sciabola, deviò il colpo e ammazzò il
ciociaro.[108] La principessa Belgiojoso avea ajutato con denaro anche
quell'insurrezione? Pare di sì.

   [Illustrazione: La Principessa CRISTINA BELGIOJOSO nel 1848

   (da un ritratto di quell'anno conservato nel Museo del
   Risorgimento di Milano).]

Cristina Belgiojoso si fermò poco a Londra. Ne partì, anche per i
terrori subiti nell'albergo dove alloggiava.... Durante la notte, sopra
la sua camera, aveva udito il rotolìo d'un corpo pesante, come d'una
palla da cannone che corresse. Ella attribuì quel rotolìo, quel cupo
rimbombo, a fenomeni spiritici.... La padrona dell'albergo fu costretta
a confessarle che altri viaggiatori avevano udito più volte quei
rumori; rumori dei quali nessuno sapeva spiegare la cagione.

Intanto i Francesi, che amano sempre le audacie, i _bei colpi di
scena_, applaudivano all'evasione di Luigi Napoleone. Quegli stessi
che, dopo il tentativo infelice di Boulogne l'avevano deriso, lo
esaltavano per la felice riuscita della fuga da Ham. Un principe di
sangue imperiale, travestito da muratore, non si trova, infatti, tutt'i
giorni! I biasimi e le risa di jeri si mutarono in ammirazioni. Luigi
Napoleone divenne “l'uomo del momento„. In lui, nell'antico carbonaro,
confidavano gli amici della libertà; confidava la Belgiojoso,
anticipando i sentimenti espressi da un poeta italiano, allorchè questi
si rivolse appunto a Luigi Bonaparte:

    Fiero contendi ai despoti
      Le mal rapite glebe.
      Stoppa possente ai cupidi
      Suoi traditor la plebe.
      Tu, Gedeon, sul Tempio
      Alza di Dio l'insegna.
      Vendica il Mondo; e regna
      Come nessun regnò.

    Vasta è la via. Puoi vincere
      Il sangue onde sei nato.
      Guai se tu manchi all'opera
      Per cui t'ha Dio mandato.
      O Infame o Grande. Il tacito
      Mondo ti guarda e spera,
      Altro a chi vince e impera
      Vaticinar non so.

    Sol, pei materni visceri,
      Ti prego a giunte mani
      Non oblïar, nel turbine
      Del tuo fatal dimani,
      Questa oblïata Italia
      Del sangue tuo; quest'Eva
      Che a te le braccia leva
      Consunte di dolor.

    Mille de' suoi, che dormono
      Là tra le scizie nevi,
      Per chi tu 'l sai, fantasimi
      Tetri, placar tu devi.
      Pensa alla madre, al cenere
      Dell'Alighier: nefando
      Di Bonaparte è il brando
      S'egli altri numi ha in cor.

Così cantava un poeta, che fu vate nel più alto senso della parola,
perchè fu il profeta dei destini di Casa Savoja. Così, nell'ode storica
_Il 2 dicembre_, cantava Giovanni Prati: così speravano alcuni: così
forse sentiva, allora, Luigi Bonaparte.

Nel 1847, la Belgiojoso andò a Roma, e appena ivi giunta, versò 20,000
lire pei moti rivoluzionari.[109] Ella sapeva maneggiare il fucile e la
spada, e montare a cavallo senza sella. Poteva essere un'Amazzone della
riscossa italica, e lo fu.




XIV.

La rivoluzione del 1848. Il battaglione della Principessa.

  Partenza della principessa da Napoli con 200 volontarii e festoso
  arrivo a Milano. — Il podestà conte Gabrio Casati e gli articoli
  politici della principessa sulla _Revue des Deux Mondes_. —
  Carattere della rivoluzione del 1848. — Incontro della Belgiojoso
  col poeta Mickievicz. — Lettera di lei a re Carlo Alberto. — Le
  risposte del conte di Castagneto. — Stizze di Cesare Balbo. — Il
  _Crociato_ e altre pubblicazioni politiche della Belgiojoso. — Il
  Circolo _albertista_ della principessa in via Borgonuovo a Milano.
  — Assistenze ai feriti.


Scoppia la rivoluzione del '48, — ed eccoci nel momento più clamoroso,
al _gesto_ più epico della principessa. Ella forma, d'improvviso,
una colonna di volontarii napoletani per combattere la guerra
dell'indipendenza. Lasciamo a lei descrivere la scena:

“Ero a Napoli, quando scoppiò la rivoluzione a Milano. Non potei
resistere al prepotente desiderio di raggiungere i miei concittadini:
presi a nolo un piroscafo che mi conducesse a Genova. Sparsasi
appena la voce della mia partenza, mi accorsi quanta e viva simpatia
avesse destata in Napoli la causa lombarda. Volontarii d'ogni ceto
vennero a supplicarmi che li volessi condurre con me in Lombardia.
Nelle quarantotto ore che precedettero la mia partenza, la mia casa
non fu mai vuota: diecimila napoletani volevano seguirmi; ma il
mio piroscafo non portava che dugento persone. Acconsentii quindi a
condurre dugento volontarii: la piccola colonna fu subito completa.
S'era visto raramente tutta una popolazione uscir sì d'improvviso
da un lungo riposo, spinta da un solo pensiero di guerra e di
devozione. Fra i volontarii che domandavano di seguirmi in Lombardia,
gli uni appartenevano alle primarie famiglie di Napoli: abbandonato
furtivamente il tetto paterno, vollero seguirmi, non portando con
sè che pochi carlini; gli altri, modesti impiegati, cambiavano senza
rammarico il posto che li faceva vivere, per la vita del campo. Alcuni
ufficiali si esponevano al castigo del disertore, per portare le armi
contro l'austriaco; alcuni padri di famiglia lasciavano mogli e figli;
e un giovane il cui matrimonio, lungo tempo atteso, doveva essere
celebrato il giorno dopo a quello della mia partenza, pospose i più
cari doveri al desiderio di difendere la patria.

“Non dimenticherò mai il momento della mia partenza. Il cielo era
mirabile. Dovevamo imbarcarci alle cinque della sera. Quando io arrivai
al piroscafo, il mare era coperto da leggere barchette accorse da ogni
parte per augurarci il buon viaggio. Fra i tanti navigli ancorati nel
porto, avresti distinto facilmente il nostro al balenìo delle armi che
coprivano tutta quanta la coperta. I miei volontarii m'attendevano.
Nei brevi istanti, occupati per gli ultimi preparativi, fummo ancora
assaliti da innumerabili domande: da tutte le barche che circondavano
il nostro piroscafo, s'innalzavano voci supplicanti per scongiurarci di
scrivere un nome di più sulla nostra lista già completa. Non potevamo,
disgraziatamente, che opporre iterati rifiuti a quelle istanze sì
incalzanti; e quando il nostro piroscafo si staccò dalla riva, un solo
grido uscì da centomila bocche; tutti ci lasciavano per addio queste
parole: _Noi vi seguiremo!_„

Era affatto nuovo il vedere una bella signora patrizia, sola, che,
a sue spese, armava e assoldava, per generoso patriottico impulso,
una colonna di militi e partiva con loro in alto mare, come un
Giasone femmineo seguìto dagli Argonauti, come una Giovanna d'Arco
marittima! Ella, donna, sola, ancor giovane, ancor bella, in mezzo a
tanti giovanotti, in una nave!... Non vi era là neppur l'ombra d'un
regolamento di disciplina. Non vi erano gradi, allora; tutti erano
eguali davanti alla dea fascinatrice, dinanzi al cielo, al mare. Essi
passavano i giorni, e talvolta le sere e le notti stellate, cantando le
canzoni natie. Il piroscafo portava un nome poetico: _Virgilio_.

“La traversata fu rapida (continua a raccontare la principessa nel
suo rilevante lavoro _L'Italie et la révolution italienne en 1848_,
pubblicato nella “Revue des Deux Mondes„ di quell'anno fortunoso e
sfortunato). “A Genova, trovammo accoglienza veramente cordiale.„ E da
Genova, la Belgiojoso passò co' suoi militi nella sospirata Milano....
Ma qui è meglio riportare le stesse parole francesi della principessa,
che sentiva allora più che mai scorrere nelle sue vene il sangue del
maresciallo Trivulzio:

“La population milanaise s'était préparée également à saluer notre
arrivée par des témoignages de sympathie auxquels le gouvernement
provisoire jugea prudent de s'associer. Mes deux cents volontaires
étaient, après les soldats piémontais, les premiers Italiens venus
en Lombardie pour prendre part à ce que l'on appelait alors la
_croisade_ et la _guerre sainte_. La présence à Milan du premier
corps de volontaires napolitains semblait garantir que la guerre
contre l'Autriche allait devenir une guerre italienne, au lieu d'être
une guerre lombardo-piémontaise. Les départs consécutifs de quatre
autres légions napolitaines vinrent bientôt ajouter au sentiment
de confiance que l'arrivée de ces premiers volontaires avait déjà
inspiré. Quelques-uns de nos gouvernants se refusèrent pourtant à le
partager. Appelée en quelque sorte à répondre du sort des jeunes gens
qui m'avaient suivie de Naples à Milan, je cherchai plus d'une fois à
appeler sur eux l'intérêt du gouvernement provisoire, et je me heurtai
trop souvent contre une mauvaise volonté qui ne se déguisait guère.
Il m'arriva, par exemple, de présenter mes volontaires napolitains
comme l'avant-garde d'une armée de cent mille hommes, composée de
toute la jeunesse italienne, qui n'hésiterait pas à accourir au
moindre appel. — Dieu nous garde, s'écriait-on, d'un pareil secours!
— Je jugeai inutile de prolonger la discussion. Pourtant ce sont des
volontaires napolitains qui ont concouru à la défense de Trévise et de
Vicence, et aujourd'hui encore Venise renferme dans ses murs attaqués
des défenseurs qui ont quitté pour la secourir les beaux rivages de
Sorrente et les gorges sauvages de la Calabre.

“Quand j'arrivai à Milan, les Autrichiens n'avaient quitté la ville
que depuis huit jours, et les barricades encombraient encore les rues.
C'était la première fois que je voyais les couleurs italiennes flotter
sur les murs de la capitale lombarde. J'éprouvais une joie profonde et
sans mélange. Tout m'annonçait que l'enthousiasme politique n'était pas
refroidi, mais tout aussi ne tarda pas à me prouver que la situation
du pays n'était pas comprise par ceux à qui était échue la difficile
mission de la dominer et de la diriger.„

Il battaglione della principessa Belgiojoso entrò in Milano per Porta
Romana verso le tre ore pomeridiane del 6 aprile 1848; entrò nello
stesso giorno che nel Duomo, parato a lutto e fregiato d'iscrizioni
d'Achille Mauri, era stato celebrato fra le lagrime del popolo un
ufficio funebre pei caduti delle Cinque giornate; solenne ufficio,
coll'intervento di tutte le autorità; funzione patriottica e popolare,
nella quale primeggiava un drappello della _Compagnia della Morte_,
comandata da Filippo Anfossi, fratello d'Augusto, eroicamente caduto
nella lotta memoranda. Giulio Carcano scrisse per quella cerimonia
il _Canto del popolo_ in omaggio ai _morti della patria_, musicato da
Stefano Ronchetti:

    Per la Patria il sangue han dato,
    Esclamando: Italia e Pio!
    L'alme pure han rese a Dio,
    Benedetti nel morir:
    Hanno vinto e consumato
    Il santissimo martir.
      Di que' forti — per noi morti
      Sacro è il grido, e non morrà.

    Noi per essi alfin redenti
    Salutiamo i dì novelli:
    Sovra il sangue de' fratelli
    Noi giuriamo libertà!
    E sul capo de' potenti
    L'alto giuro tuonerà.
      Di que' forti — per noi morti
      Sacro è il grido, e non morrà.

Il giornale _Il 22 marzo_ nello stesso giorno descrisse quell'ingresso
colle seguenti linee, nelle quali scorgo la penna dell'austero Carlo
Tenca, poi direttore del patriottico _Crepuscolo_:

“Le commozioni si succedono senza tregua. Dopo la funebre cerimonia,
ecco giungere in Milano, in sulle tre ore, la schiera de' volontari
calabresi (_così!_) condotta dalla principessa Belgiojoso. Entrò per
Porta Romana in ordinanza marziale, e sfilò accompagnata dalle nostre
guardie civiche sotto le finestre del palazzo del Marino. La schiera
è di circa 200: bella gioventù, ardente, già addestrata alle armi e
vestita di divisa militare italiana. Il popolo l'accompagnava festoso
per le vie, plaudiva all'ajuto fraterno, all'amor patrio, all'eroismo
che spirava dai volti di quella generosa legione. Sotto le finestre
del palazzo, salutò con clamorosi evviva il Governo Provvisorio:
esso rispose, per bocca del presidente Casati, parole di simpatia, di
fiducia e d'amore. Quel concorso d'Italiani, che dall'estremo confine
della Penisola portano il loro tributo alla causa comune, è augurio di
vicino scioglimento alla gran lotta; e il Casati l'annunziò sperando
che presto possa il paese, libero affatto e ricomposto, provvedere
ai proprii destini. Preluse all'italica unità, meta di tutt'i
desiderj, dicendo che il Sebeto e l'Olona ormai non irrigavano più
che una medesima terra. Il popolo accolse con giubilo questa solenne
espressione de' suoi voti, e, plaudendo, chiese di salutare l'intrepida
condottrice di quella schiera, che col coraggio del soldato e colla
carità della donna, si consacra alla santa impresa dell'emancipazione
della patria. Il saluto fu lungo e clamoroso, e la principessa si
ritrasse commossa senza poter proferire una parola. Il fremito durò a
lungo nella moltitudine tripudiante, prima che questa si sciogliesse;
e tutti partirono benedicendo a quella parola potente che armonizza tra
noi tutti i cuori e tutte le braccia.„

Un testimonio oculare mi descrive con eguale accento quell'accoglienza.
La principessa entrò in carrozza scoperta, a capo del suo battaglione:
in pugno stringeva una bandiera tricolore, e portava un cappello
piumato alla calabrese, come i suoi militi, i quali rispondevano
alle acclamazioni del popolo strappandosi dal cappello le penne e
distribuendole alle avide mani che s'alzavano per afferrarle in mezzo a
un delirio di gioja e fra le grida: _Viva l'Italia! Viva Pio IX!_

Ma il podestà, conte Gabrio Casati, non vedeva di buon occhio il
battaglione della principessa. Nel poscritto d'una lettera sua al conte
Cesare Trabucco di Castagneto, il Casati scriveva:

“È arrivata la Principessa Belgiojoso con una truppa di 150
avventurieri. Temo che m'abbia fatto un cattivo regalo. Tuttavia ho
dovuto rappresentare la scena di arringare questa truppa....„[110]

S'accorse la principessa del malcontento del conte Casati?... Fatto sta
ch'ella travolse il suo concittadino nell'onda de' giudizii severi, da
lei espressi nella _Revue des Deux Mondes_.

Oggi, desta stupore il leggere d'una donna comandante d'un proprio
battaglione di militi, ai quali distribuiva i brevetti di nomina colle
parole: _Noi Principessa Cristina di Belgiojoso.... nominiamo...._ Si
pensa a Giovanna d'Arco; si pensa alle sultane dell'Indostan, dette
Begum, che guidavano eserciti in guerra.... Ma bisogna riportarsi al
Quarantotto, a tutta quell'epoca di esaltazioni, di fantasmagorie,
congiunte ad immortali atti di valore. Era l'epoca, nella quale gli
uomini portavano i piumati cappelli all'_Ernani_, alla _Puritana_
(imitati dalle opere popolari del Verdi e del Bellini), e andavano
baldanzosi per via coi pugnali dei tenori e dei baritoni nella cintura,
collo schioppo in spalla; uno schioppo ch'era stato forse in pugno
a Benvenuto Cellini nel sacco di Roma. Infatti, la galleria d'armi
antiche Poldi-Pezzoli a Milano era stata spogliata dagl'insorti; che
aveano eretto le barricate (quest'_architettura de la libertaa_, come
le definiva il poeta Rajberti) coi confessionali, coi pianoforti, coi
pollaj, colle carrozze stemmate, coi letti matrimoniali, colle scranne
dei teatri.... In quei giorni, la marchesa Arconati-Visconti, fervida
amica del Berchet, gentildonna assennata, non arringò forse la folla
da un balcone in piazza San Fedele?... Il tragico si mescolava al
comico, come nei drammi dello Shakespeare, come nei drammi della vita;
e qual dramma una rivoluzione, nella quale un popolo vilipeso per tanti
secoli come imbelle, sorge d'un tratto vindice, eroe, e inerme scaccia
dalla città, a suono allegro di campane come nei Vespri Siciliani, un
mezzo esercito armato, con un generale Radetzky alla testa!... Qual
dramma il veder giovanetti patrizii inginocchiarsi davanti alle madri
perchè li benedicano prima di lasciarli accorrere al combattimento,
forse alla morte; donne che bendano pietose le teste degli austriaci
feriti, poc'anzi maledetti dalle loro labbra frementi; sacerdoti che
impartiscono l'assoluzione a popolani agonizzanti a piè delle barricate
e, subito dopo, sparano contro il nemico i fucili tolti da quelle
mani irrigidite nella morte. _Dio lo vuole!_ gridavan gli uni come i
crociati alla liberazione di Gerusalemme; _Viva Pio IX!_ rispondevano
gli altri. Ed era magnifica quella figura di pontefice che sorrideva
ai martiri della patria, fra i canti di guerra e le preghiere; era
consolante quell'improvviso affratellamento di patrizii con plebei,
quell'accordo nell'olocausto giocondo di sè stessi a una idea; idea
che si sentiva ardere nei cuori e che parea di vedere là, dinanzi,
incarnata in una figura di giovane donna turrita, raggiante: l'Italia!


Cristina Belgiojoso si trovò, a Milano, dinanzi a un grande poeta:
all'autore del fatidico _Libro della nazione e degli esiliati
polacchi_, al lituano Adamo Mickievicz, gloria e simbolo della Polonia.
Egli era venuto con altri dieci compagni a offrire anch'esso il braccio
e l'anima per la redenzione del nostro paese. La principessa aveva
conosciuto il Mickievicz a Parigi, dove, in quel Collegio di Francia,
era stata instituita una cattedra di storia e di letteratura slava per
lui, apostolo possente e gentile, che univa nel suo canto, nella sua
parola, nell'anima sua, due ideali: la fede in Dio e la libertà della
patria; l'una gl'inspirava le due sublimi preghiere che chiudono il
_Libro degli esiliati_; l'altra gl'inspirava _Conrad Wallenrod_, il
fremebondo poema.

Nella “preghiera dei pellegrini„ il gran poeta della Polonia supplicava
“Iddio Signore onnipotente„ così:

   “I nostri vecchi, le nostre donne, i nostri fanciulli non possono
   se non pregarti nel silenzio delle loro anime

   “E spargendo lagrime.... Abbi pietà della nostra patria e di noi!

   “Concedi che di nuovo possiamo volgere preghiera a te, come ti
   pregavano gli avi nostri, sul campo di battaglia, con le armi in
   mano, dinanzi ad un altare costruito di tamburi e di cannoni,
   sotto il baldacchino fatto delle nostre aquile e de' nostri
   vessilli.

   “Concedi alle nostre famiglie di pregarti nelle chiese delle
   nostre città e delle nostre campagne. Concedi ai nostri figliuoli
   di pregare sui nostri sepolcri. Sia fatta peraltro non la nostra,
   ma la tua volontà, o Signore!„

Ma la principessa voleva incontrarsi in un'altra augusta figura, in
Carlo Alberto, l'unico principe italiano che avesse snudata la spada
per la libertà: Carlo Alberto, nel quale Cristina Belgiojoso fidava
sempre più. Ed ella gli scrisse. È una lettera franca, datata dal
paesello di Belgiojoso dove ella s'era ritirata, in attesa degli
avvenimenti:

                                            “_13 Aprile, Belgiojoso._

  “_Sire,_

“_Perdoni la Maestà Vostra il parlar schietto di persona non usa alle
formalità della Corte, ed avvezza ad esprimere senza velo nè reticenza
le proprie opinioni._

“_La M. V. sa con quanto ardore io desiderassi il di Lei intervento in
Lombardia. Sfortunatamente le mie istanti preghiere non furono esaudite
se non molto tardi, quando i Milanesi credevano di aver compìto da essi
soli il più difficile dell'impresa. Questo ritardo rende ora dubbio
ciò che sarebbe stato certo, qualora la M. V. avesse passato il Ticino
qualche giorno prima dell'insurrezione di Milano._

“_L'opinione mia è sempre la medesima, cioè desidero di tatto cuore
la unione della Lombardia al Piemonte e sono incombenzata da persone
influenti di Napoli di unire al partito Piemontese di Napoli il partito
Piemontese di Lombardia. Dalla risoluzione che prenderanno i Lombardi
dipende la sorte di tutta Italia. O noi ci congiungiamo al Piemonte, e
non passeranno forse due anni che l'Italia intieramente sarà raccolta
sotto la Casa di Savoja; o noi ci erigiamo in repubblica, e Genova
ci imita, la forza militare d'Italia, il Piemonte, è ridotta a poco:
l'Italia si divide in infiniti Stati e ricadiamo nel Medio Evo. La M.
V. può facilmente comprendere quanto io desideri la prima di queste
soluzioni._

“_Ebbi questa mattina un pressante invito dal rappresentante di una
potenza forte ed amica, di mettermi alla testa del partito della unione
col Piemonte. A questa persona io feci le seguenti obbiezioni che la
M. V. potrà, volendo, solvere. Due partiti sono ora in presenza, in
Milano, il Piemontese ed il Repubblicano; il Piemontese è composto
della aristocrazia Milanese, cioè di coloro che erano un anno fa
amici dell'Austria, del Governo Provvisorio e di quelle persone che
sono mosse dal timore di perdere i titoli o i denari. Questi sono
e divengono di giorno in giorno invisi al popolo; commettono errori
madornali; introdussero disordine in tutte le amministrazioni; saranno
fra non molto rovesciati dal popolo, ed in qualunque caso la opinione
loro indisporrà la parte sana della popolazione._

“_Il partito della Repubblica si compone del ceto medio, della gioventù
e del popolo._

“_Io non posso accordarmi coi primi e, d'altronde, quand'anche lo
facessi, non produrrei nessun vantaggio al partito medesimo; imperocchè
non passeranno quindici giorni che l'avere quei signori proposta una
cosa, basterà perchè sia respinta dal popolo._

“_Le mie simpatie sono invece non colla repubblica, ma cogli individui
che compongono il partito repubblicano._

“_Una cosa io posso fare e farò volentieri, se la M. V. me ne facilita
la esecuzione. Io mi studierò di formare, nel ceto medio stesso, _un
partito della unione della Lombardia col Piemonte_, nè dispero di
riescirvi. Ma questo partito non sarà mosso da mire aristocratiche,
ed io non perverrò a formarlo se non posso rispondere che la M. V.
accoglierà le domande che da esso venissero formate. Non consentirà
per certo ad unirsi al Piemonte, quale il Piemonte è oggi, accettando
le istituzioni, le leggi, ecc., di esso. Ma potrà accordarsi di
sottoporsi al medesimo principe, quando questo conceda alla Lombardia
le istituzioni che ad essa si confanno._

“_Se mi vien fatto di formare questo partito, la M. V. potrà fare
conto di avere dei veri partigiani in Lombardia fra le persone chiare,
distinte ed influenti. Ma, per amore della salute d'Italia, V. M. non
si illuda di avere un vero partito sino a tanto che con lei staranno
soltanto i nobili e gli impiegati di Milano. Dessi cadranno presto,
e, rimanessero ancora, come stanno oggi, non sarebbero punto nè poco
ascoltati dalla popolazione._

“_Al rappresentante della estera potenza io non diedi risposta
definitiva, imperocchè prima di assumere un impegno come quello di
dirigere un partito, voglio accertarmi che codesto partito può esistere
ed avere qualche forza; il che non sarà mai se la M. V. non si prende
cura di formarsi un partito nella classe media._

“_Scusi la M. V. il franco parlare e consideri soltanto il sentimento
da cui sono le mie parole dettate._

“_Aspetto la risposta che la M. V. piacerà farmi trasmettere, e depongo
ai piedi di lei l'omaggio della mia rispettosa devozione._

“_Della Maestà Vostra,_

                                        “_la umil.ma ed obb.ma serva_

                                  “CRISTINA TRIVULZIO DI BELGIOJOSO.„

E re Carlo Alberto fece rispondere dal conte di Castagneto non alla
principessa Belgiojoso direttamente, ma al cavaliere Maurizio Farina
così:

                                              “Volta, 21 aprile 1848.

  “_Mio caro Farina_,

“.... Le mando in tutta confidenza una lettera della P.ssa Belgiojoso.
Non ne parli con anima al mondo, tale essendo il desiderio di S. M.,
ma se ne valga per informarsi, poi mi scriva. Procuri però di vedere
la stessa Principessa, e senza far mostra di nulla sapere, le dica
solamente che tiene incarico da me di ossequiarla e di farle sapere che
per l'affare di cui scrisse converrebbe conoscere le condizioni; ma che
si calcola molto più su lei che su qualunque altra persona.

                                                “DI CASTAGNETO.„[111]

Le condizioni, infatti, le condizioni!... Quali erano?

I Milanesi desideravano che la capitale dell'alta Italia da Torino si
trasferisse a Milano. E così bramava pure la principessa. “Quindi un
grido (scrive Angelo Brofferio) un grido di turbamento si levò dalle
Alpi alla Sesia e gli animi ne furono scossi profondamente.„[112]

Il conte di Castagneto scriveva di nuovo, il 15 giugno, da Valeggio a
Maurizio Farina:

“.... Se vede la Belgiojoso mi faccia servo, e ritenga che una
dichiarazione di fusione semplice, con un Ministero misto, che subito
si metta alla direzione degli affari, è la sola àncora di salute
possibile.„[113]

Ciò che importava prima di tutto era la fusione (come dicevano) della
Lombardia col Piemonte. Era già un bel passo verso l'unità!... E la
principessa centuplicò le sue forze con attività più che mai febbrile,
perchè la _fusione_ avvenisse al più presto. Fin dal 1847, nel proemio
del suo _Ausonio_, ella aveva scritto queste parole: “Lo spirito
anti-austriaco mostrato da Carlo Alberto nelle differenze doganali
del Piemonte coll'Austria, e la sua fermezza provarono all'Italia
che v'ha _un principe italiano_, che questo principe non è mancipio
dell'Austria e che all'uopo saprebbe rinverdire le antiche glorie della
casa di Savoja.„ E dire che parecchi primarii patrioti piemontesi le si
mostravano avversi: fra essi, l'irritabilissimo Cesare Balbo; il quale,
a proposito d'un giudizio poco benevolo espresso sulle sue _Speranze
d'Italia_ nel _Journal des Débats_, si sfogava con Gino Capponi così:
“.... Mi pena perchè questa cattiva, o almeno piccola opinione di
me è sparsa dalle ignoranti parole dei _Débats_ o della principessa
Belgiojoso, e dalle inqualificabili del Gioberti....„[114]

La principessa, è vero, inspirava, o, meglio, componeva ella stessa,
articoli sui giornali di Parigi intorno alle speranze d'Italia, ma non
sulle speranze stampate di Cesare Balbo, ch'ella anzi lodava assai:
ella scriveva nel _Constitutionnel_, nella _Liberté de penser_, nella
_Démocratie pacifique_, nel _National_; ma questi giornali di Parigi
non bastavano alla sua prodigiosa attività di propaganda patriottica.
Per raggiungere la fusione della Lombardia col Piemonte, ecco, ella
fonda a Milano, a sue spese, un nuovo giornale battagliero, _Il
Crociato_; era scritto quasi tutto da lei, nella casa di via Borgonuovo
numero 20, dov'era andata ad abitare e precisamente nelle stesse sale
abbandonate dalla bizzarra, voluttuosissima contessa moscovita Giulia
Samoyloff; la quale era scomparsa da Milano fin dai primi sintomi della
rivoluzione.

E non credendo bastante _Il Crociato_ per la sua crociata, la
principessa pubblicò anche alcuni numeri d'un altro giornale, _La Croce
di Savoja_, oggi introvabile; e due opuscoli: _Ai suoi concittadini:
parole_. Nel primo dimostra l'unità italiana preferibile alla
federazione propugnata da Carlo Cattaneo; nel secondo, dimostra la
forma monarchica preferibile alla repubblicana.

Nelle sale della Belgiojoso in via Borgonuovo, dove poche settimane
prima gli ufficiali austriaci devoti alla contessa Samoyloff
trascinavano le sciabole, s'adunavano parecchi liberali, caldeggianti
l'unione della Lombardia col Piemonte. Vi andavano il conte Vitaliano
Borromeo, che aveva rimandato all'imperatore d'Austria le insegne del
Toson d'oro, dicendo che non potea portare più ordini d'un governo che
s'era imbrattato del sangue innocente de' suoi concittadini. Vi andava
il roseo conte Enrico Martini, il quale (ahimè!) troppo conosceva le
sale della contessa Samoyloff, onde, per il passato, alcuni amici ne lo
avevano punito togliendogli il saluto. Il Martini, bello e seducente,
dagl'impeti baldi, mentre tutte le porte di Milano eran tenute dagli
Austriaci, vi era arditamente penetrato, in modo abbastanza comico.
Fuori di Porta Comasina s'incontrò in un certo Angelo Cattaneo, che
avea ottenuto il permesso specialissimo di uscire e di rientrare
in città per provvederla di sale. Il Cattaneo gli fece indossare un
suo abito ben noto alle guardie; lo caricò d'un sacchetto del sale
della sapienza, e il Martini entrò franco in città per unirsi, in
casa Taverna, agli uomini del Governo Provvisorio. Nello stesso tempo
che pensava alla politica, la principessa pensava ai malati della
rivoluzione, ai feriti, e spesso scendeva dal suo palazzo per andare in
via San Paolo nelle sale da ballo della _Società del Giardino_, dove
molte signore d'ogni ceto si raccoglievano giorno e notte a preparare
lini e filaccie, col pensiero ai fratelli combattenti, ai destini
d'Italia.

E la _colonna Belgiojoso_?... Che ne avvenne veramente?...




XV.

Ancora nel 1848: a Milano, a Venezia, a Parigi.

  Come si diramò il battaglione della Principessa. — Le bugie del
  conte de Hübner. — Il battaglione dell'abate Meneghelli. — Giudizii
  del Metternich sui liberali italiani. — Giudizii severi della
  Belgiojoso sugli uomini della rivoluzione lombarda. — Carlo Alberto
  a Milano e il dramma del palazzo Greppi. — La rivoluzione di
  Parigi: la Principessa torna a Parigi. — Le _vésuviennes_. — Comico
  incidente in un ballo ufficiale. — Armando Marrast. — La Belgiojoso
  va all'assedio di Roma.


Un diplomatico austriaco, il conte de Hübner, che durante
l'insurrezione delle Cinque Giornate se ne stette nascosto a Milano
in casa d'un'amante, racconta nel suo ironico _Une année de ma vie_
che i militi della colonna di Cristina Belgiojoso, appena usciti dai
festosi battimani e sventolii dei fazzoletti milanesi, furono spediti
sul campo della guerra; ma che essi non videro mai il nemico e si
sbandarono per la campagna, commettendovi ogni sorta di depredazioni,
finchè i contadini, esasperati, li sterminarono!... E il gentile Hübner
ha il coraggio di soggiungere di aver visti una ventina di quei _prodi_
cenciosi domandare l'elemosina per le vie di Milano. E conclude:
“C'est ainsi qu'a fini cette grande démonstration essentiellement
républicaine.„[115]

Ebbene: è un'infame bugia. Alcuno di quei volontarii meridionali si
vedeva, è vero, seduto sui gradini del Duomo, colla barba in disordine,
ad aspettare gli eventi; ma nessuno chiese mai la carità, provvedendo
ad essi la principessa. — Altri entrarono nella colonna dell'ardito
Luciano Manara, nella colonna dell'Anfossi o nella colonna Tangeberg,
che con quella del Manara salirono verso il Trentino, detto allora
da molti _Tirolo italiano_. Ma i più accorsero a difendere Venezia
sotto il comando del valorosissimo Guglielmo Pepe; a difenderla
accanto all'altro napoletano Alessandro Poerio, il poeta-soldato,
colpito in quella lotta titanica da una scheggia di mitraglia e da
una sciabolata alla testa. Non erano, adunque, tutti _avventurieri_,
come, scrivendo all'ajutante di Carlo Alberto, sentenziava il capo
del Governo provvisorio di Milano, Gabrio Casati! Il conte de Hübner,
lo stesso che, ambasciatore d'Austria presso Napoleone III, dovette
sorbirsi, nel ricevimento di capo d'anno del 1859, parole amare come
d'assenzio, non merita fede: egli poteva dar la mano al gesuita
Antonio Bresciani, il quale, nell'_Ebreo di Verona_, schernisce i
volontarii della Belgiojoso. Quest'era, in fine, una bella, coltissima,
spiritosa signora; e anche oggi, ben lontani come siamo dai delirii del
Quarantotto, molti adoratori della bellezza, del sapere e del brio, non
vorrebbero forse cavallerescamente seguirla?... Ma sento dire di no.

La principessa Cristina Belgiojoso, nel lungo scritto _Guerre dans le
Tyrol italien_, pubblicato nella _Revue des Deux Mondes_ del 15 gennajo
1849, parla di quelle colonne, di quei movimenti.

Fu detto ch'ella aveva partecipato a quei movimenti. Ma nel Trentino,
ella non pose mai piede. Fu scambiata con la veneziana Elisa Barozzi,
sposa di Eugenio Beltrami di Cremona, portabandiera del battaglione
cremonese. La principessa, dopo d'avere esposte in poche parole le
vicende del Trentino fin dal principio del secolo XIX; dopo d'aver
parlato di Andrea Hofer, magnifica figura d'alpigiano, che Napoleone I
potè uccidere con le palle de' suoi fucili, non strappare alla gloria;
la Belgiojoso parla d'una delle tante curiose figure di quell'epoca:
d'un sacerdote rivoluzionario e guerriero, l'abate Meneghelli, duce
anch'esso d'una colonna. Povero abate! Il generale Allemandi, col
quale volea mettersi d'accordo per operare efficacemente contro gli
Austriaci, lo trattò da imbelle, lo osteggiò, gli fermò la mano.
L'abate gli aveva proposta una marcia notturna su Riva di Trento;
marcia divisa in due corpi; uno de' quali doveva essere comandato da
lui, attraversando i villaggi di Prando, Demo, San Giovanni e penetrare
a Trento d'accordo cogli abitanti. Ma i capitani Arcioni e Longhena gli
fecero capire che l'Allemandi aveva tracciato tutt'altra via.... Il
buon Meneghelli aveva pur ricevuto dal Governo provvisorio di Milano
l'ambita facoltà d'eseguire il suo _piano_ e dirigere la colonna
dei volontarj attraverso le valli delle quali egli conosceva tutti
i passaggi. Ma tante erano le teste e tante le opinioni e i comandi,
allora!


Anche su Venezia la Belgiojoso scrisse parecchie pagine nella _Revue
des Deux Mondes_ col suo stile serrato e incisivo; di Venezia, dove
volle recarsi per istudiare da vicino quella rivoluzione.

E là, nella fantastica città dei dogi, un altro grandioso
spettacolo!... Il leone di San Marco, che Napoleone avea venduto
col trattato di Campoformio all'Austria, come un vecchio leone da
serraglio, s'era risvegliato terribile come ai bei giorni di Lepanto.
Un uomo di Stato, il solo vero uomo di Stato, che l'Italia vedesse
allora vigoreggiare, guidava il popolo; un popolo d'eroi e di poeti,
che accoglieva le palle infuocate degli Austriaci con motti di spirito
arguto. Daniele Manin era un uomo di limpida intelligenza, di carattere
immacolato, di volontà ferrea, risoluta. Lodovico Manin avea chiusa,
tremando, la gloriosa serie dei dogi; Daniele Manin apriva una nuova
êra di vita per l'antica dominatrice dei mari. E, accanto al Manin,
sedeva, grave, Nicolò Tommaseo, l'antico innamorato di Cristina
Belgiojoso; e, fra i combattenti, emergeva Guglielmo Pepe; e splendeva
colla mistica dolcezza d'un santo nella parola, e colla gagliardia d'un
cavaliere antico nella spada, un altro ben noto esule di Parigi, e pure
amico della principessa: il brianzuolo Giuseppe Sirtori.

Come la carezzevole aura di Venezia fremeva allora tutta d'odio contro
gli Austriaci!...

    Via da noi, tedesco infido!
    Non più patti, non accordi!
    Guerra! Guerra! Ogn'altro grido
    È d'infamia e servitù!

cantava allora il veneziano Carrèr; povero poeta, ch'emetteva fremiti e
canti di guerra coll'anima angosciata da sventure domestiche, e colla
fibra distrutta dalla tisi! Giuseppe Winter (che non va confuso col
suo omonimo autore d'un'opera _Maometto II_) musicò quel veemente inno
di guerra per incarico della principessa, alla quale il maestro lo
consacrò col titolo: _La Crociata italiana_,[116] mentre cinque celebri
compositori, Liszt, Thalberg, Herz, Czerny e Chopin le offrivano più
splendido omaggio, pubblicando a Milano il _Morceau de concert; grandes
variations de bravoure pour piano sur la marche des Puritains de
Bellini_: “Sui campi della gloria — Noi pugneremo allato!...„[117] —
Quali complicate variazioni! Quelle del Liszt sono infernali: la coda
del diavolo. Ma non si tratta dei _Puritani_, bensì del _Belisario_....
Come mai tanto equivoco?...

E infernali erano (o press'a poco) le idee del principe di Metternich,
l'inflessibile sostenitore del diritto divino atterrato in quell'anno
dal diritto del popolo.

Il Metternich scriveva al Granduca di Toscana che fra un Cesare
Balbo, un Gioberti, un Azeglio, campioni del liberalismo italiano,
e un Mazzini e seguaci, passava la stessa differenza che fra degli
avvelenatori e degli assassini.[118]

Il Metternich non poteva poi capacitarsi del liberalismo del
nuovo papa. Un papa liberale è impossibile! — scriveva al conte di
Ficquelmont, mandato a Milano per istudiarne lo spirito pubblico.
“Le Pape _libéral_ n'est pas un être possible. Un Grégoire VII a pu
devenir le maitre du monde: un Pie IX ne peut pas le devenir. Il peut
détruire, mais il ne peut édifier. Ce que déjà le Pape libéralisant a
détruit, c'est son propre pouvoir temporel.„[119] E non aveva torto il
vecchio diplomatico! Ma altri, fra gl'inni ardenti a Pio IX, pensavano
al pari di Metternich: ricordo il Cormenin, il quale nel libretto
_Sull'indipendenza italiana_ (riporto la versione del Bianchi-Giovini)
diceva nel '48 agl'italiani: “Parliamo schietto: su che si fonda la
vostra bella ma fragile rigenerazione? Sopra una mobile arena, sopra
una nube che attraversa il cielo e passa; sopra la sola volontà di un
uomo; sopra un soffio di esistenza; sopra la testa di Pio IX; sopra
nulla.„[120] E Carlo Cattaneo, andava ripetendo: “Pio IX è una bella
favola, per insegnarci la verità.„ — Luigi Napoleone venne definito dal
Metternich collo stesso giudizio del Thiers: “Louis-Napoleon est un feu
flegmatique, avec toutes les apparences du bon sens.„ E il giudizio su
Carlo Alberto non era certo più amorevole!...


Ma la principessa risparmiava forse ella severi giudizii sugli uomini
che guidavano la pubblica cosa in Lombardia?... Fin dal 1846, ell'avea
pubblicato a Parigi un opuscolo acerbissimo che Francesco Cusani, nella
_Storia di Milano_, chiama ingiustamente libello; — non è libello,
no, la parola di chi punge i dormenti per risvegliarli alla luce; non
è libello l'opuscolo _Études sur l'histoire de la Lombardie dans les
trente dernières années ou des causes du défaut d'énergie chez les
Lombards_; opuscolo che l'anno appresso apparve a Parigi tradotto
in italiano. La principessa avea veduto colla insurrezione di Milano
come “la mancanza d'energia dei Lombardi„ da lei deplorata, si fosse
mutata d'improvviso in eroismo; ma i patrizii, ma i governanti non la
persuadevano. Nello scritto pubblicato nella _Revue des Deux Mondes_
col titolo _L'Italie et la révolution italienne de 1848_, comincia
coll'accusare l'aristocrazia piemontese e più l'aristocrazia lombarda.
Perchè (dice) voi conservate al Radetzky le piazze forti di Mantova,
di Verona, di Peschiera e di Legnago?... Per il Governo provvisorio
di Milano, pei conti Casati, Borromeo, Durini, Alessandro Porro,
Giulini, per il Beretta, per Cesare Correnti, ha parole agre; è acerba
addirittura contro il medico veneto Fava, eletto a direttore della
nuova polizia. E d'Achille Mauri loda l'onestà, l'ingegno letterario;
ma lo dice ignaro degli affari, privo della conoscenza degli uomini e
della politica, di carattere non fermo. Fa eccezione per la serietà
di Carlo Cattaneo, per il poeta Berchet, chiamato a Milano qual
ministro della pubblica istruzione, e per il conte Pompeo Litta,
vecchio soldato napoleonico, ministro della guerra. La narratrice
è giusta quando tributa elogi al popolo; è giusta quando dipinge
il caos di quell'epoca: e s'addentra in particolari che tutti non
conoscono: particolari d'un dramma complicato e affannoso, una delle
cui principali figure, Carlo Alberto, comincia, dopo belle vittorie, a
oscurarsi.


Tornata a Milano, la principessa bramava di parlare a Carlo Alberto il
cui esercito, venuto in soccorso dei Lombardi, s'era fermato a Lodi. La
principessa abitava, in quel momento, nel castello di Belgiojoso; ma
ogni giorno, sole o pioggia, veniva a Milano per abboccarsi coi capi.
Il 2 agosto 1848, si spinse fino a Lodi, e vide gli abitanti di quelle
campagne in preda al terrore. Al più lieve rumor di carro lontano,
gridavano: “Ecco gli Austriaci! pietà!„ Tutti fuggivano, vecchi,
ragazzi.... I giovani robusti portavano in ispalla gli ammalati, le
donne portavano in braccio i bambini. I più affaticati si lasciavano
cadere lungo il cammino, pregando.

Carlo Alberto si trovava a Codogno. Non potendo ricevere la
principessa, incaricò il conte di Castagneto di accogliere le parole
dell'illustre dama, la quale raccomandò risolutezza al più irresoluto
dei monarchi. Nello stesso tempo, veniva introdotto presso il re un
_albertista_ incrollabile: don Carlo d'Adda.

Quella sera, la principessa ritornò a Milano, e al domani, ecco il re
viene ad accamparsi co' suoi cinquantamila soldati alle porte della
città, fuori di Porta Romana.

È noto, pur troppo, il cupo dramma che ne successe; e Cristina
Belgiojoso, nelle pagine sulla rivoluzione del '48, lo racconta.

Il nemica, inferocito, principia a bombardare Milano; la guardia
nazionale lo attacca e lo respinge; gli prende cinque cannoni; fa
dugento prigionieri; le campane suonano a stormo; chiamansi i cittadini
all'armi; si levan le pietre delle strade; risorgon le barricate
come nei Cinque giorni; carrozze, carri, mobili, tutto si adopera; in
qualche luogo, si scavan le mine. Milano sembra un ammasso di pietre e
di projettili, una foresta di fortini, di fucili balenanti al sole. E
venga pure il nemico!

Viene, invece, re Carlo Alberto, e viene ad abitare nel centro della
città, nel palazzo Greppi sulla Corsia del Giardino, ora via Manzoni. E
allora succede un fatto singolare. Il nemico non attacca più.... Perchè
i suoi cannoni non tuonano più?... Taluno susurra che Carlo Alberto
ha capitolato: un altro che le truppe piemontesi stanno per ripartire.
Possibile?... È vero?... I cittadini sembran pazzi pel dolore; alcuni
nascondono il pianto fra le palme.

Ma alla desolazione succede la rabbia. La folla irrompe dinanzi al
palazzo Greppi, decisa d'impedire la fuga del re. Questi, interrogato
da una deputazione della guardia nazionale, nega la diceria della
capitolazione; si presenta al balcone e arringa il popolo, promette di
battersi alla sua testa sino all'ultimo sangue.... Un urlo di giubilo
copre le sue ultime parole; nello stesso momento, un ignoto spara un
fucile contro di lui. Il re fa atto di esserne rimasto incolume; gli
applausi raddoppiano: è un alto clamore di festa. Ma, nella notte,
Carlo Alberto abbandona Milano.... Le pagine dell'_Italie et la
révolution italienne en 1848_ della Belgiojoso sono a questo punto
concitate. Nelle sue frasi, solitamente fredde, arde l'esasperazione
nel veder infrante le speranze concepite in Carlo Alberto. Ma ella non
s'atteggia, come altri, a giustiziera del misero re, che sul funebre
campo di Novara doveva espiare ben presto gli errori proprii e gli
errori degli altri.

Tanta delusione spense nella principessa gli ardori monarchici, e vi
riaccese, invece, gl'ideali repubblicani. Ella va quindi a trovare gli
uomini della Repubblica Francese a Parigi e gli uomini della Repubblica
mazziniana a Roma.


Che cos'era successo, intanto, a Parigi?... La _rivoluzione di
febbrajo_ avea rovesciato Luigi Filippo; e il trono del _re borghese_
dalle torme urlanti era stato portato in piazza della Bastiglia, e
frantumato: frantumato là, ai piedi di quella _Colonna di Luglio_,
eretta dal popolo per eternare la rivoluzione del 1830 — eroica
rivoluzione, e così propizia a Luigi Filippo!... Un curioso preludio
aveano avuto le sanguinose giornate di febbrajo, durante le quali
i cadaveri de' popolani, uccisi dalle palle di Luigi Filippo, erano
portati per le vie di Parigi a mostrare il delitto d'un monarca, che
volea regnare sui morti. Quelle giornate erano state precedute da
innumerevoli banchetti!... I famosi banchetti _riformisti_; i banchetti
di mille, duemila persone imbanditi a Parigi, nel giardino pubblico del
Castello Rosso; imbanditi in tutta la Francia, per chiedere liberali
riforme, per protestare contro Luigi Filippo e il suo governo, divenuto
il governo dell'egoismo, il governo dei sistemi dissolventi!... Era,
adunque, una rivoluzione cominciata coi cucchiaj; continuata colle
barricate; finita colla repubblica!

La caduta di Luigi Filippo dettò amari versi a Nicolò Tommaseo,
mentr'era a Venezia in carcere prima della rivoluzione memoranda di San
Marco:

    .... Te, conte di Parigi in sull'aurora,
    A mezzogiorno re, bandito a sera,
    Te la madre anelante e tremebonda
    In notte inospital per la campagna,
    Molle d'acqua i capelli, i piè nel fango,
    Come la prole d'un ladron, traea.

    .... Passò la gloria tua, come l'odore
    De' tuoi banchetti, e delle danze il giro:
    Ed or che la perdesti, il peso or senti
    Della corona....

La principessa Belgiojoso trovava Luigi Bonaparte a capo della
repubblica; una repubblica che non poteva durare: il fuggiasco del
castello di Ham avrebbe ben presto mutata con un colpo di Stato la
poltrona presidenziale in un trono! E la conduttrice del “battaglione
di napoletani„ vide a Parigi lo spettacolo di altre donne battagliere;
ma che donne!... Donde erano sbucate le _vésuviennes_, come a Parigi le
chiamavano? quelle _vésuviennes_, riunite in una specie d'associazione
politica, esaltate, libere? Ah, come libere!...

    Je suis vésuvienne! — À moi le pompon!
    Que chacun me vienne — Friper le jupon!

cantavano, o, almeno, così le faceva cantare il poeta A. Montémont.

Ma ben altre curiosità attendevano la principessa a Parigi!

Ella intervenne a una festa di ballo in costume nella quale, fra
gli uomini, primeggiava Armando Marrast e, fra le signore, con lei,
la principessa Czartorisky, polacca, moglie di quel principe Adamo
Czartorisky che spiegò tanto valore nell'insurrezione polacca del 1830.

Armando Marrast, giornalista, fondatore della _Tribune_, redattore-capo
del possente _National_, aveva sposato miss Fitz Clarence, figlia
naturale di Guglielmo IV; l'aveva sposata in Inghilterra, dove
s'era rifugiato dalla Francia, dovuta abbandonare per gli attacchi
violentissimi scagliati da lui sui giornali contro il governo,
onde avea subìti processi e condanne di carcere. Il Marrast aveva
contribuito grandemente a suscitar la rivoluzione del 1848 a Parigi e
a fondare la repubblica: lo vediamo, quindi, presidente dell'Assemblea
Nazionale e _maire_ di Parigi; egli è quello che ha proclamata in
piazza della Concordia, la costituzione, che il colpo di Stato di
Luigi Napoleone Bonaparte annienterà domani; ed egli, il festeggiato,
l'adorato d'oggi, morirà domani povero e abbandonato.... Una delle
tante meteore della politica! — La principessa Czartorisky teneva a
Parigi un _salon_ singolarissimo, perchè (se dobbiamo credere a Madame
Ancelot) vi si respiravano “des émanations du siècle de Louis XIV„ e vi
s'imbandiva, a Pasqua (secondo l'uso polacco), un banchetto al quale
interveniva colla sua solenne benedizione l'arcivescovo di Parigi in
persona.[121]

Nella festa di ballo in costume, brillavano il Consiglio di Stato,
il corpo diplomatico, dieci generali. “La principessa di Belgiojoso
e la principessa Czartorisky — l'una rappresentante l'Italia, l'altra
rappresentante la Polonia — s'aggiravano insieme con dame e cavalieri
dell'aristocrazia inglese dimorante a Parigi„ — scrive l'_Evénement_. I
costumi alla Pompadour si mescolavano coi costumi dell'Ottantanove....

Ed ecco un accidente curioso, che dà un'idea di quel tempo. Mentre il
signor Marrast, il repubblicano del Quarantotto, balla gravemente una
sarabanda, viene interrotto da una folla di guardie nazionali, fabbri
ferraj, calzolaj, muratori, inverniciatori d'imposte, tosacani, i
quali, sicuri dell'ospitalità del cittadino Marrast, han creduto bene
di presentarsi senza invito ufficiale. Il signor Marrast, in mezzo
a tanti principi e principesse, si scorda, d'un tratto, i proprii
dogmi d'eguaglianza solennemente proclamati davanti al popolo sulla
piazza della Concordia, e a' quali i suddetti fabbri ferraj, calzolaj,
muratori, inverniciatori d'imposte e tosacani hanno in buona fede,
naturalmente, creduto; e il cittadino Marrast fa esprimere alle guardie
nazionali il dispiacere di non poter fare un'eccezione in loro favore.
Ma come?... protesta qualcuno della massa respinta. “Ma come?... Se
alla corte di re Luigi Filippo, che voi ci avete fatto licenziare, noi,
guardie nazionali e Palladio della nazione, intervenivamo in tal numero
da riempire le sale e da spadroneggiarle?... E voi, repubblicano, ci
respingete!...„

La _Gazzetta privilegiata di Milano_ (tornata a uscire con tanto
d'aquila austriaca in fronte sotto gli auspicii del vecchio e
soddisfatto maresciallo Radetzky) raccontava, il 2 ottobre di
quell'anno 1848, il leggiadro accidente di Parigi, che deve aver fatto
ridere gli ufficiali dalle giubbe candide; candide come la neve, non
come le intenzioni dei loro superiori.

Ma la Repubblica Francese commetteva intanto un esecrabile fratricidio.
Essa aveva lanciato il generale Oudinot per soffocare nel sangue la
Repubblica Romana.... Poteva soffrirlo il cuore italianissimo della
Belgiojoso?... Indignata, la principessa, abbandona il suo _hôtel_
della via di Montparnasse, abbandona la Francia; e noi la troviamo
a Roma fra le palle roventi dell'assedio, come suora di carità dei
feriti, come direttrice degli ospedali, dove tanto fiore di giovani
eroi italiani spasima e muore.




XVI.

Nel 1849. La Principessa all'assedio di Roma.

  Giuseppe Mazzini e Giuseppe Garibaldi a Roma. — Giovani eroi. —
  La Belgiojoso al letto dei feriti. — Giulia Modena. — Fortezza e
  sventure di Margherita Ossoli nata Fuller. — La strage di Villa
  Corsini. — La Belgiojoso accoglie Goffredo Mameli ferito a morte. —
  Suo carteggio coi Triumviri. — Suo talento d'amministrazione e sua
  generosità negli ospedali. — Sua terribil lettera a un francese. —
  Parte per l'Oriente.


Il sogno di Giuseppe Mazzini — la repubblica — si compiva nella Città
eterna; in quella stessa Roma che, nei secoli antichi, avea retta la
repubblica più gloriosa del mondo; e là, l'agitator ligure bramava di
acclamar Roma capitale della nuova Italia!...

Pio IX era fuggito di notte a Gaeta; nell'8 febbrajo 1849 la Repubblica
Romana veniva proclamata dall'Assemblea costituente: e Giuseppe
Mazzini, Carlo Armellini, Aurelio Saffi eran salutati triumviri.
Garibaldi, ecco, offre la sua spada, che nell'America brillò al sole
delle vittorie, e tutta una schiera di giovani freme d'intorno all'Eroe
e ne sente nel cuore lo spirito: l'impetuoso Nino Bixio, Luciano
Manara, cuor di leone, mente di saggio, il Daverio, i fratelli Emilio
ed Enrico Dandolo, il diletto loro amico Morosini; ed Enrico Cernuschi,
un lombardo che alle barricate delle Cinque giornate di Milano ha
combattuto in scarpine da ballo, colla cravatta bianca e coi capelli
profumati; e Carlo Pisacane di Napoli, che, morendo a Sapri sotto il
piombo borbonico, salirà immortale nella storia.

Vi è il medico Agostino Bertani, un repubblicano dai modi
elegantissimi; e Giacomo Medici, l'indomito Medici, destinato alla
gloria del _Vascello_; e Ugo Bassi, il pio, ardente sacerdote di
Cristo; il poeta Goffredo Mameli; il pittore Gerolamo Induno; Carlo
Gorini.... tutti pronti a difender Roma col proprio sangue; poichè i
Francesi voglion strapparla alla loro bandiera. La Repubblica Francese,
presieduta da Luigi Bonaparte, lancia infatti il generale Oudinot a
distruggere la Repubblica Romana; lotta fratricida, macchia sanguinosa,
orrenda, nella storia della razza latina. _Les Italiens ne se battent
pas_, disse l'Oudinot; e ben vede se questa sacra primavera d'eroi si
batte!... La compagnia Medici vien subito inviata alla villa Corsini
fuori di Roma, agli avamposti: poi il Medici si chiude in quella villa
memoranda, che per la sua forma è detta il _Vascello_. Trapassato
da una palla di carabina, cade Luciano Manara, mentre sta osservando
alcuni soldati francesi che appostano un cannone; Luciano Manara, che
Garibaldi ha voluto suo capo di stato maggiore; il Manara che metteva
nelle controversie fra l'Eroe dei due mondi e il Mazzini la buona
parola. A villa Spada, quartier generale di Garibaldi, cade il Morosini
con una palla al ventre e un colpo di bajonetta al petto. E cadono i
colonnelli Daverio, Masina e Pallini, i maggiori Ramorino e Peralta,
i capitani Scarini, David, Sarete, Cazzaniga, i tenenti Cavalieri,
Grassi, Enrico Dandolo e quant'altri mai!...

Ne _Lo Assedio di Roma_, il Guerrazzi ha calde pagine sugli eroi
lombardi; e come ben raffigura Enrico Dandolo!

“A lui nocque la troppa fidanza; imperciocchè avendo visto una
compagnia di Francesi sbucare da un lato del palazzo Corsini, si mise
in procinto di combatterla, ma si trattenne; e la cagione ne fu il
capitano francese, il quale sollevata la sciabola gridava con parole
italiane: _Siamo amici!_ Il Dandolo e i suoi, allora, accostansi come
chi sa e desidera avere amplesso fraterno; e l'amplesso fraterno fu
che il capitano di Francia, di un tratto saltato da parte, ordinava
a' suoi scaricassero l'arma, a trecento passi di distanza: un terzo e
più della compagnia Dandolo giacque spenta: degli ufficiali, Lodovico
Mancini ebbe forata una coscia; alcuni soldati accorsi a sollevarlo
riportarono gravi ferite, e lo stesso soccorso fu da capo trapassato
nel braccio. Silva lamentò una mano lacera; a Colombo toccava una palla
in bocca, che, stracciata tutta la carne, gli uscì dalla guancia. Al
Dandolo una palla traditora trapassò il corpo dal petto ai reni; i
suoi, rincalzati dai Francesi, lasciarono solo; ma solo non si poteva
dire, perchè rimase al morente il Morosini, gentile sangue latino. Dopo
breve intervallo, i soldati nostri ripresero animo e irruppero a corpo
perduto contro i Francesi.„[122]

E le palle dei cacciatori di Vincennes percotevano gli affreschi
di Raffaello; le palle grandinavano nella basilica di San Pietro e
all'ambulanza di San Pietro in Montorio, dove i feriti e i moribondi
venivan portati alla peggio sulle barelle; e feriti e moribondi, sotto
il sole cocente, o fra le ombre notturne, dopo un disperato conflitto
venivano portati su su, nelle corsie dell'ospedale dei Pellegrini; e là
una dama milanese, vestita di nero, li accoglieva infaticabile: era la
principessa Cristina Belgiojoso.

Al letto dei feriti e dei malati negli ospedali di Roma, altre signore
s'appressavano premurose. Il colonnello Enrico Guastalla, che si trovò
alla difesa del _Vascello_ col Medici, ai bastioni di San Pancrazio,
alla cascina de' Barberini, e che disputò coll'arme in pugno ai
Francesi il pittore Gerolamo Induno, crivellato da ventisette ferite
di bajonetta, strappandolo alle loro ire e portandolo sulle spalle alle
ambulanze, — mi narra d'aver veduto all'Ospedale dei Fatebenefratelli,
al letto dei feriti, Giulia Modena e Margherita Fuller. Giulia
Modena, nata Calame, della famiglia del celebre paesista svizzero,
era moglie di Gustavo Modena di Venezia, il mazziniano tenacissimo, lo
spirito indipendente e caustico, il sommo attore. Rosea, paffutella,
Giulia sembrava ai feriti una buona mamma sorridente. Insuperabile
nel porgere conforti, invitta nelle fatiche. — Margherita Fuller,
scrittrice americana, innamoratasi a Roma del marchese Ossoli, lo sposò
di nascosto stillandogli nelle vene il proprio ardor repubblicano:
di nascosto lo sposò, perchè la famiglia del marchese, tutta devota
al Vaticano, avrebbe maledetta quell'unione. Margherita Fuller avea
stretta amicizia con Giuseppe Mazzini, da lei conosciuto la prima volta
a Londra, e ne divenne seguace e ammiratrice fanatica. A dieci anni,
quando dimorava ancora a Cambridge-Post nel Massachusetts, leggeva i
poeti italiani nell'originale. Nulla per lei di più sacro che l'Italia;
nessuno più geniale degl'italiani! Diceva che era venuta al mondo
un'altra volta... ma in Italia! Perciò quando giunse a Roma disse (e
lasciò scritto nelle sue pagine autobiografiche): “Questi monumenti
mi sembrano una luminosa ghirlanda alla mia vita anteriore.„ Parlava
dell'Italia e di Roma con tal torrente di calde parole da rimanerne
stupefatti. “L'Italia (ella scrisse ancora) mi riceve come una figlia
lungamente smarrita, e qui mi sento a casa mia.„ Ora si pensi con quale
affetto ella curasse i feriti della difesa di Roma!

Durante l'assedio, Margherita Fuller Ossoli spiegò attitudini, attività
prodigiose; fu posta a capo dell'ospedale de' Fatebenefratelli. In
una lettera essa dice: “Domenica, dalla loggia, fui testimone d'una
terribile, d'una vera battaglia. Cominciò alle quattro del mattino e
durò fino a che vi fu un raggio di luce. Il fuoco dei fucili non fu
mai interrotto: il tuono del cannone, specialmente da Sant'Angelo,
era tremendo. Siccome il fatto aveva luogo a Porta San Pancrazio ed
a Villa Panfili, io vedevo il fumo d'ogni scarica, il luccicare delle
bajonette, e col cannocchiale distinguevo gli uomini.„

Caduta la Repubblica Romana, Margherita Fuller s'imbarcò a Livorno
col suo povero bambino e col marito, buon uomo, entusiasta di quella
donna singolare, per far ritorno in America; ma, poco lungi dalla
spiaggia americana, l'infelice naufragò miseramente col marito e col
figlio. I particolari di quel naufragio (i poveretti viaggiavano per
economia su un bastimento a vela, _Elisabetta_) destano raccapriccio.
Lunga, straziante fu la lotta colla burrasca e colla morte. Il naviglio
s'incagliò colla prua, alle quattro del mattino del 16 luglio 1850, sui
banchi sabbiosi dell'Isola del Fuoco; e rimase lunghe ore al flagello
orrendo dei venti, delle onde. Gli abitanti dell'Isola del Fuoco
potevano salvarli; ma essi erano pirati e attendevano lo sterminio
per impossessarsi delle spoglie dei naufraghi, de' quali solo qualcuno
si salvò e potè narrare con qual disperato affetto Margherita Fuller
si stringesse al cuore il suo bambino.... Gloria a lei, vera amica
d'Italia nostra!... Gloria, o fortissima!... Nel 1852 furon pubblicate
postume a Boston le sue _Memorie_. Pasquale Villari, negli _Scritti
varii_, ne parla e ne traduce alcune pagine pittoresche.[123]

Negli ospedali di Roma, durante l'assedio, prestavano la santa opera
loro anche Enrichetta Pisacane e la contessa Costabili moglie a
Giovanni Costabili di Ferrara, membro della commissione per le finanze.


Alla Belgiojoso (ormai quarantenne) venne affidata la direzione suprema
di tutti gli ospedali di Roma durante l'assedio, assegnandole qual
dimora l'Ospedale dei Pellegrini. In quell'ospizio, fondato nel 1551
dal santo più gioviale della terra, san Filippo Neri, giacevano molti
malati, feriti e moribondi; e la Belgiojoso accorreva ad ogni momento
ai loro giacigli. Non v'era ferita spaventevole, non piaga ributtante
che la trattenesse: anzi, più eran orridi e più compassionevoli i casi,
e più ella prodigava sè medesima a lenirli. E a sue spese faceva venir
farmachi; i cibi che mancavano, e bevande (latte, sopratutto) e bende,
lenzuola, letti.... La principessa aveva istituito un Comitato di
soccorso pei feriti; ma i soccorsi scarseggiavano in quei frangenti, in
quella lugubre confusione, mentre la Repubblica romana, affranta, stava
per cadere; ed ella, la “cittadina„, com'ella stessa si chiamava, come
la chiamavano, — pensava a tutto. Nata all'imperio, anche là dominava,
e, co' suoi occhi fatali, turbava talvolta, senza saperlo, la pace di
qualche giovane infermo.... Il dottor Bertani, che nell'ambulanza di
San Pietro in Montorio e all'ospedale dei Pellegrini prodigava cure
di medico e di chirurgo, accorgevasi che l'ammaliante vicinanza della
Belgiojoso faceva aumentare a qualche giovane ferito la febbre....
Giulia Modena ne era addolorata.... Fra le due pietose infermiere
spuntò qualche dissapore; ma in quella sala, popolata di pallide teste
bendate, che a mala pena si ergevano sugli origlieri improvvisati con
gli abiti stessi dei feriti o dei morti, le due signore frenavano i
risentimenti, gareggiando nella carità.

Il 3 giugno si combattè a Villa Corsini. Tutta un'onda di giovani
lanciata da Garibaldi a disperatissima battaglia, a corpo a corpo,
contro il nemico accampato fra gli alberi, i cespugli, le statue, i
terrazzi, i parapetti.... Per primi si scatenano gli ammirabili Masina,
Leggero ed altri, irrompendo entro il cancello della villa: il Masina,
ferito al petto, sprona il cavallo su su per una ripida gradinata, ed
ivi, colla carabina in pugno, coi piedi ben fermi nelle staffe, eroe
magnifico, cade morto trafitto al cuore. Di tanti giovani nostri, uno
solo uscì incolume![124]


La principessa Belgiojoso vide giungere all'ospedale della Trinità
dei Pellegrini, su due barelle, due giovani feriti: Goffredo Mameli e
Nino Bixio. Tutti e due liguri; entrambi fratelli d'ideali; entrambi
compagni nella voluttà della lotta. Nino Bixio, non gravemente
ferito, guarì: Goffredo Mameli, ferito alla gamba sinistra da palla
che gli perforò l'osso nella parte superiore della tibia, non ostante
la fasciatura, perdette a torrenti il sangue, tanto che, dopo tre
ore, rimase privo di sensi. Così passò il novello Teodoro Körner, il
poeta-soldato, il cui inno

    Fratelli d'Italia,
    L'Italia s'è desta,

musicato dal maestro Novaro con note più meste che guerriere (quasi
elegia sulle sciagure della patria), veniva cantato lontano, sulle
fulminate lagune di Venezia, dai difensori della sventurata, divina
città. L'ultimo canto del Mameli fu _Milano e Venezia_. — Il poeta
accarezzava nel cuore un sogno sublime: Roma centro delle genti umane,
unite in fratellanza d'amore, in armonia di pace:

    Ove del mondo i Cesari
      Ebbero un dì l'impero,
      E i sacerdoti tennero
      Schiavo l'uman pensiero;
      Ove è sepolto Spartaco
      E maledetto Dante,
      Ondeggierà fiammante
      L'insegna dell'amore....

Più di qualche intiera notte, la Belgiojoso sedeva, al chiaror d'una
lucernetta a olio, accanto al letto di povero infermo per essere pronta
ai soccorsi; e quando il giacente dormiva tranquillo, leggeva i romanzi
inglesi di Carlo Dickens; romanzi che si faceva mandare dal buon
Vieusseux di Firenze, e al quale scriveva: “Quando comincio a leggere
qualcosa di Dickens, non posso più staccarmene, se non l'ho letto
dieci volte.„[125] Ma quante volte, invece, doveva staccarsene per
soccorrere e consolare con dolci parole, con sicure premesse di gloria,
il malato! Non rimaneva certo ella lontana dai pericoli, ed esultava
nell'apprendere gli atti di valore dei nostri. Allo stesso Pietro
Vieusseux scriveva allora:

“Sebbene affaticatissima ed anche esposta a qualche pericolo, pure
mi sento bene e contenta, perchè non ho assistito a viltà italiane.
Potremo soccombere, ma disonorarci, spero, no. Salute e fratellanza.

                                  “CRISTINA TRIVULZIO DI BELGIOJOSO.„

E, in un poscritto dello stesso biglietto:

“M'accorgo d'aver finito romanamente. È l'effetto d'abitudine.„[126]

In un'altra lettera allo stesso Vieusseux, esprime la propria poca
fiducia nei triumviri:

“I triumviri fanno minchionerie molte e varie. Il popolo tace, perchè
un movimento contro i triumviri potrebbe essere interpretato come
contrario alla Repubblica. Certo è però che si raffredda, e non si
adopera attivamente per sostenere questi uomini di cui non è contento.
Innanzi all'intervento, il popolo romano starà, temo, immobile, non già
per indifferenza come si dice d'alcuni, ma per poca fiducia in chi gli
è capo.„[127]

Come fu profetessa!...

La Belgiojoso carteggiava coi triumviri della Repubblica sulle
condizioni degli ospedali e qualche volta, ahimè! sulle discrepanze dei
signori medici. Valga questo documento:[128]

  “_Cittadini Triumviri_,

“A discarico mio e del Comitato, vi mando l'avviso scritto del chirurgo
curante la terza corsìa dell'Ospedale dei Pellegrini. — Da questo
certificato, rileverete che vi possono essere delle diversità di parere
nel Consiglio medico ed altrove, ma che il Comitato non si è vôlto a
voi con una domanda, se non perchè vi fu spinto dall'uno dei principali
curanti; senza parlare dei membri dello stesso Consiglio Medico, i
quali non dividono l'opinione personale del prof.re Baroni.

“Vi preghiamo a ritornarci il qui accluso certificato. Salute e
fratellanza.

                                  “CRISTINA TRIVULZIO DI BELGIOJOSO.„

  _Trinità dei Pellegrini — 1º Giugno di sera._

Alcuni poveri feriti non ricevevano nemmen più la paga; e la Belgiojoso
si rendeva interprete delle loro nuove miserie. Al maggiore del 1º
battaglione di Luciano Manara, scrive premurosa questa lettera:

  “_Cittadino Maggiore_,

“I militi Camoletti, De Vecchi, Saeti, Aretusi, Galbiati, Scarpari,
Marelli, Olivieri, Antonioli, Donati, Canetta, Lombardini, Brogini,
Barnabè e Trabattoni, feriti e trattenuti in questo spedale dal giorno
tre di giugno, non hanno ricevuto pei più la paga. Alcuni poi hanno
bensì ricevuto la paga, ma non la gratificazione, che loro si disse
essere stata pagata agli altri militi del loro corpo non feriti. Io
dunque li dirigo a voi certificandovi il sopra accennato, non dubitando
che vorrete prendere in considerazione i diritti di questi infelici,
e non aggiungere i patimenti della miseria alle pene morali che
immeritatamente li affannano. Salute e fratellanza.

                                  “CRISTINA TRIVULZIO DI BELGIOJOSO.„

  _5 luglio 1849 — Quirinale._[129]

Pei fioriti, ampii giardini del Quirinale si aggiravano i mutilati,
sorreggendosi sulle gruccie. Per rasserenarli, la principessa faceva
mettere in movimento dal giardiniere tutt'i giuochi d'acqua delle
fontane; e quelle larghe onde d'argento, quegli eleganti zampilli
di perle, quei ruscelli dall'impeto infantile riempivano l'aria di
frescura, e infondevano, forse, nell'animo di quei valorosi, appena
usciti dalla strage, dal sangue, dalle operazioni chirurgiche sostenute
senza cloroformio (allora non si usava!), un senso di pace gentile e di
gajezza.

In un libro, apparso a Londra nel 1863 collo strano titolo italiano
_Roba di Roma_ e scritto in inglese da William Story, si trova un
racconto che pone in gran luce quanto la Belgiojoso operò negli
ospedali di Roma, mettendovi ordine, disciplina e pulizia igienica
ammirabile:

“La sistemazione degli ospitali in Roma, mentre correvano i giorni
difficili dell'assedio, si dovette principalmente al triumvirato
femminile che ne assunse la direzione (la _Belgiojoso_, la _Modena_, la
_Fuller_); e di cui fu _auspice la Principessa Belgiojoso_. L'operosità
di questa eroica gentildonna e la sua instancabile carità meriterebbero
l'omaggio d'una penna assai più valente della mia; poichè non soltanto
introdusse dovunque l'ordine, la disciplina e le regole d'un'esemplare
pulizia; ma si consacrò personalmente alla cura degli ammalati e dei
feriti. Fissato che ebbe il suo quartier generale all'ospedale dei
Pellegrini, non un istante rifuggì da fatiche o conobbe stanchezza.
Ferma al posto il giorno e la notte, non lasciava la sua cameretta
che per invigilare il servizio degli infermi o per prestar loro un
sollievo. Vedevansi infatti, al suo avvicinarsi, i volti alterati
dalle sofferenze comporsi a più mite espressione, e le membra affrante
adagiate a riposo sul letto del dolore. E ne seguivano talvolta
scene commoventissime, nelle quali la forza d'animo dell'infermo e la
pietà della consolatrice si contendevano l'ammirazione. Per quanto
poi riguardava la direzione interna dell'ospitale, la principessa
diè prova di quelle facoltà che nella donna sono specialissime e la
fanno superiore all'uomo; così l'ospitale dei Pellegrini, che prima
della sua venuta trovavasi in balia al disordine ed allo sgoverno, fu
tosto ridotto ad una disciplina mirabile, imposta con saggia fermezza.
Il colossale lavoro, al quale la principessa dovette sottoporsi per
ottenere l'intento e che avrebbe sgomentato una volontà meno tenace
della sua, non la fece deviare un momento dall'alto proposito e le
diè campo di spiegare una intelligenza dominatrice unita alla più
sorprendente attività. Una specie di cella era la sua dimora: un
materasso steso sul pavimento, il giaciglio su cui riposava poche ore;
il resto del tempo lo passava scrivendo o nel dare ordini per dirigere
e far muovere il vasto congegno che a lei doveva di poter soccorrere
grandi sventure....„[130]

Inutile tornò l'eroismo di tanti prodi. La Repubblica Romana morì
soffocata nel sangue; e il pontefice che fin dall'enciclica del 29
aprile 1848, si era apertamente ritirato dalla causa italiana, riprese
libero il triregno.

I Francesi trionfatori presero subito possesso anche degli ospedali de'
feriti. Il signor Pages, francese, nuovo intendente degli ospedali,
scacciò villanamente dai _Pellegrini_ la principessa Belgiojoso,
che tante cure vi avea profuse; scacciò le altre signore e i medici
Raimondi e Bertani, che, anch'essi, prestavano per solo sentimento
d'umanità, senza compensi, la preziosa e sacra opera loro. Il Pages
arrivò al punto da ordinare il trasporto dei feriti nella infermeria
dell'ergastolo di Termini!... Il che riempì di sdegno la principessa.
Lasciata Roma, e imbarcatasi a bordo del _Mentone_, il 3 agosto del
'49, ella inviò a un giornale di Torino, _La Concordia_, una fierissima
lettera, che flagella a sangue il Pages. _La Concordia_ (diretta allora
da Pietro Mazza, che aveva fatte le prime armi giornalistiche a Parigi
nella _Démocratie pacifique_, alla quale cooperò anche la Belgiojoso)
pubblicò la vindice lettera nel 21 settembre:

“Fin dai primi giorni del vostro ingresso in Roma, lorquando voi vi
protestavate pieno di rispetto per la situazione dei nostri feriti, e
risoluto a non renderla ancor più penosa, voi mancaste di comprendere
che la vostra presenza e d'ogni altro uniforme francese era, se non
un insulto, almeno una sofferenza che il buon senso voleva lor fosse
risparmiata. V'ebbe tra loro chi si incaricava di avvertirvene;
ed allorquando voi attraversavate le sale degli ospitali, una sola
voce avrebbero alzato a maledirvi, se colle mie preghiere non avessi
ottenuto che mi risparmiassero l'imbarazzo d'una cotal scena.

“Io non vi parlo dello strano progetto di trasportare i feriti
all'ergastolo, in mezzo a quell'aria avvelenata di Termini: io non vi
rimprovero pure il decreto pronunciato e comunicato ai direttori delle
ambulanze di trasportarvi immediatamente tutti i feriti, eccettuati
solamente quelli che già avessero ricevuta l'_estrema unzione_; voi
avete rigettata la responsabilità di siffatte determinazioni sui
vostri agenti, e sta a loro a difendersene. Ma ciò che avete fatto con
cognizione di causa voi stesso, si fu di farli rientrare nell'ospedale,
da cui noi li avevamo fatti uscire due mesi prima, perchè vi marcivano.
Voi vorrete rigettare anche questa responsabilità sul Consiglio di
medicina: ma ciò è impossibile; perchè voi siete stato avvertito
da me dell'insalubrità del locale; e se aveste degnato prendere in
considerazione la mia avvertenza, io vi avrei mostrato dei certificati
sottoscritti due mesi prima dai professori dell'ospizio, precisamente
dal professore Baroni stesso, nei quali raccomandava il trasporto dei
feriti in un luogo più sano.

“Il trasporto non vi bastò; e voi avete temuto che i feriti non
sentissero vivamente abbastanza l'amarezza della loro situazione. Sotto
pretesto di economia, voi li avete privati delle cure alle quali erano
accostumati, e che avevan loro conservata la vita. Si sa, anche in
Roma, che le donne soltanto sanno raddolcire i patimenti degli infermi
e dei morenti; voi avete proibito, discacciate le donne, e confidato
i nostri feriti a dei facchini. Sotto pretesto di economia, voi
avete soppresso due dei migliori professori dell'ospitale (Raimondi e
Bertani) che servivano gratuitamente, e li avete soppressi brutalmente;
vale a dire senza ringraziarli tampoco dei servizii resi, e senza
annunciar loro che, d'ora innanzi, non bisognavan più. Al posto di
questi due abili chirurghi, che servivano _gratis_, voi avete poi
nominato un altro chirurgo capo di sala, che non fu mai fino allora
che assistente in bassa chirurgia, ed a cui voi assegnaste gli _averi_
eguali a quelli dei suoi colleghi; parlo del signor Eugenio; voi avete
ridotto le razioni dei feriti, ordinato che non si desse più loro a
bere che acqua pura, e che il loro vitto si componesse unicamente di
carne a lesso, quando i medici aveano le cento volte dichiarato che
un tal vitto non conveniva in tutt'i casi; finalmente, voi li avete
privati delle pietose donne che da due mesi si erano consacrate alla
loro consolazione e al loro benessere. Nè ciò è tutto ancora. Voi
avete permesso che fossero allontanati da essi i cappellani, e messi,
in luogo di questi, dei cappuccini fanatici, che minacciavano i feriti
di lasciarli perire di sete e di fame, se non si fossero confessati
immediatamente, e non avessero fatto una confessione piuttosto politica
che religiosa.„

Nè la rovente requisitoria qui finisce. La principessa italiana accusa
il Pages d'essersi appropriati oggetti che pietosi cittadini aveano
offerto in dono ai malati, ai feriti; lo accusa di spogliazioni!...

Rispose il Pages?... Lo ignoro.

La nave su cui la principessa, fremente di sdegno, scrivea la lettera
punitrice, viaggiava, intanto, verso altre terre, recando un'anima
che non era vinta, nè avvilita dalle delusioni amare, dalle sciagure;
un'anima che, non ostante i lutti, gli errori e le colpe, sperava
ancora con fede incrollabile nel vicino risorgimento della patria. La
Belgiojoso viaggiava verso l'Oriente, a un nuovo esilio, incontro a
nuove durezze della sorte. Durante l'assedio di Roma ella fu grande.
L'apice della sua grandezza è là!

Ma troppa amarezza le aveva lasciato nell'animo il contegno dei
francesi. Uno di questi, il generale Espivent de la Villeboisnet,
arrivò persino a vedere politici intrighi e insidie nelle cure che la
Belgiojoso e le altre dame prodigavano con eguale carità ai feriti
francesi come ai feriti italiani. Aveva ragione la principessa di
sembrare una _tragique furie_.[131]




XVII.

La Belgiojoso in Oriente e gli arem.

  Perquisizioni austriache. — La scoperta d'un cadavere. — Funebri
  leggende. — La Principessa in Grecia. — Malumori fra i Greci per
  alcuni articoli della viaggiatrice. — A Costantinopoli e presso
  Angora. — Negli arem. — Donne d'Oriente. — Nuovi viaggi della
  Principessa e peripezie notturne. — Gerusalemme. — Un servo tenta
  d'assassinare la Principessa. — Le ferite. — Lavori d'ago. —
  Scritti della Principessa nella _Revue des Deux Mondes_. — Suoi
  nuovi libri.


Cristina Belgiojoso, lasciata l'Italia, viaggiava verso l'Oriente per
fuggire le persecuzioni del Governo austriaco, inferocito contro i
patrizii milanesi che s'erano messi a capo della rivoluzione.

L'11 dicembre del 1848, il maresciallo Radetzky sottopose a
“contribuzione straordinaria„ tutti coloro che avean guidata la
rivoluzione di Milano o che vi aveano cooperato “con mezzi materiali
od intellettuali„. Gravi contribuzioni di denaro: l'Austria,
dissanguata dalla guerra, ne aveva, infatti, bisogno!... E, poichè
Cristina Belgiojoso non si trovava a Milano per contar sulle palme
degli esattori le somme volute, il Governo austriaco se ne rifece,
appropriandosi in larga misura le fortune di lei; vale a dire in
corrispondenza delle 800,000 lire inflittele quale tassa.

E cominciarono da parte della polizia accanite perquisizioni nei
palazzi, nelle case, nelle ville, nelle botteghe, persino nelle
chiese: si sospettava che vi fossero celate polveri ed armi. E la
polizia irruppe anche nella villa della principessa Belgiojoso a
Locate; villa ch'era custodita da un ottimo famiglio. I poliziotti
frugarono dappertutto, non trovando ciò che speravano: ma, nell'aprire
un armadio, ecco vedono là, dentro, il cadavere d'un uomo vestito di
nero....

Essi immaginano subito un delitto. Afferrano pei polsi il famiglio,
e lo tempestano di domande, supponendolo colpevole d'un assassinio.
Il poveretto è in preda a spavento indescrivibile: egli è mortalmente
atterrito vedendo quel cadavere, dinanzi al quale le guardie lo tengon
fermo perch'egli non insista nei dinieghi al cospetto della vittima
sua. Ma egli non ne sa nulla, proprio nulla: mai avrebbe sospettato che
là, dentro quell'armadio della villa, vi fosse un morto.... Come mai
egli sarebbe passato senza sgomento tante volte dinanzi quell'armadio
chiuso?...

Il poveretto giurava per tutti i santi del cielo, per tutti i troni e
le dominazioni, che nulla sapeva.... Ma i poliziotti non gli credevano.

Arrivò gente del borgo, e allora qualcuno esclamò meravigliato:

— Ma questo è il cadavere del signor Gaetano Stelzi, che veniva qui
qualche volta!...

— Sì! sì!... del signor Gaetano Stelzi! — borbottò l'arrestato,
grandemente sorpreso: — Ora lo riconosco! È lui!...

E altri:

— Come mai? Lo Stelzi?... Ma se lo abbiamo visto seppellire qui, nel
cimitero di Locate?...

Il povero servo fu tenuto, intanto, in arresto, e si ricorse al
parroco, don Giosuè Brambilla, sacerdote liberale, che godeva di tutta
la fiducia della Belgiojoso. Nei registri parrocchiali si leggeva (e
si legge ancora) che _Gaetano Stelzi, figlio di Gioachino e di Teresa
Regondi, morto a Milano, era stato seppellito nel cimitero di Locate il
19 giugno dell'anno 1848_.

— Eppure, quello è il cadavere del signor Stelzi! — ripetevano, sempre
più convinti, i terrazzani. — Non possiamo sbagliare!... È lui!

E altri ancora ansiosi e sempre più stupefatti:

— Ma, allora, chi è sepolto nel cimitero?...

Quel cadavere, d'un uomo altissimo, consunto dalla tisi, con piccoli
mustacchi biondi cascanti, era imbalsamato.

Le autorità si recarono al piccolo camposanto di Locate, insieme
col dottor Zuffi, e fecero disseppellire la bara, dove, secondo le
indicazioni del fossajuolo, doveva esser sepolto Gaetano Stelzi....

La bara vien tolta dalla fossa e portata all'aperto.... La curiosità
si dipinge vivissima sui volti degli astanti.... Il feretro viene
schiodato con ogni cura, e spalancato.... Ma, invece d'un cadavere, che
cosa mai si vede entro la cassa?... Un tronco d'albero!...

Ma come era avvenuto il seppellimento del tronco d'albero? E com'era
avvenuto il trasporto del cadavere imbalsamato di Gaetano Stelzi fino a
Locate?... Come era stato posto nell'armadio?... E da chi?... Il tronco
d'albero andò a finire su un camino, e la povera salma imbalsamata
venne seppellita, finalmente, nel posto del tronco!


Nel generale scompiglio del 1848, tutto era possibile. Le verificazioni
ufficiali, le vigilanze.... tutto era in balìa degli eventi, del caso.

Quel Gaetano Stelzi era un povero giovane milanese, che lavorava
colla Belgiojoso al _Crociato_: era dottore in leggi, colto, gentile
di modi e d'ingegno. Consunto da tisi, l'infelice, a soli ventisette
anni, spirò a Milano il 16 giugno del '48: spirò d'improvviso, per uno
sbocco di sangue, nella casa in via Borgonuovo n. 1531 (ora n. 20),
davanti all'esterrefatta principessa, la quale, non volendo che la
morte distruggesse rapidamente quel volto, ordinò a un operatore che ne
arrestasse per il momento la decomposizione, finchè il cadavere potesse
essere sepolto; e quell'operatore, illudendosi di eseguir cosa ancor
più gradita alla principessa, lo imbalsamò addirittura!... L'operatore
non fu Paolo Gorini di Lodi, come si disse. Povero Paolo Gorini, che
mi raccontava un giorno commosso quanta gratitudine egli serbasse
alla Belgiojoso, perchè ella lo avea fatto andare a Parigi e ajutato
con denaro per le ricerche ch'egli tentava sulle imbalsamazioni, per
il suo forno crematorio, per la sua teoria dei vulcani!... Povero e
buon Gorini! Emunto, pallido alchimista del medio evo, slanciato dalla
capricciosa Natura in pieno secolo decimonono!... Egli era proprio
innocente dell'imbalsamazione del dottor Gaetano Stelzi!...

Sul fatto, non è possibile fissare alcuna affermazione, perchè mancano
precisi documenti. La storia ci racconta di Giovanna la pazza, che
viaggiava col feretro dell'adorato marito, Filippo il Bello; ma la
sventurata era demente!... La principessa, benchè scossa da terribile
affezione nervosa, acuita in quella sua febbril vita d'agitazioni
politiche, non era certo una demente. Si aggiunga ch'ella aveva orrore
della morte; aveva terrore degli spettri; i racconti di fantasmi le
mettevano i brividi; per paura che le comparissero le ombre dei morti,
dormiva sempre con molti lumi accesi nella camera, o meglio, di notte,
non dormiva, potendo far proprio il verso del Leopardi:

    Per assidui terrori io vigilava.

È quindi inverosimile ch'ella si tenesse per più settimane il cadavere
imbalsamato del misero Stelzi in casa (come si disse); e che, partendo
ella da Milano, lo facesse clandestinamente trasportare a Locate, nella
propria villa, coll'ordine che fosse chiuso a chiave in un armadio,
per poterlo ritrovare a tutto agio al suo ritorno dall'Oriente; è
inverosimile ch'ella stessa abbia ordinato di seppellire un tronco
d'albero in luogo della salma dell'infelice degno di tanta pietà;
perchè ricorrere a sì lugubre e turpe commedia, a tal profanazione
d'un luogo sacro, ella che abborriva dagl'ignobili sotterfugi? ella
che nutriva nell'animo sentimenti religiosi?... Certo, il funebre fatto
pareva un macabro racconto del- l'Hoffmann, del Poe, della Radcliffe; e
le fantasie si sbizzarrirono a ricamarvi su le più truci variazioni, ad
aggiungervi frangie.... non di seta.


La principessa parti per l'Oriente colla gentile figliuola Maria, che
le era nata il 23 dicembre del 1838 a Parigi. L'accompagnavano pure
alcuni clienti, i quali le formavano intorno una specie di guardia
del corpo; ma, a poco a poco, si sbandarono per via, e soltanto pochi
ebbero la lena di seguirla fino nell'Asia.

La Belgiojoso visitò prima Malta, poi la Grecia. Visitò i luoghi
resi sacri dal mito e dalla storia ellenica; ma il suo spirito,
sbattuto dalle subite agitazioni politiche, non provò le emozioni
che si aspettava. Ella stessa lo dice nel grosso libro _Asie Mineure
et Syri_e.[132] Confessa che ad Atene e a Maratona provò, con suo
rammarico, l'identica delusione provata a Roma. Ella non s'accendeva
d'entusiasmi per le memorie grandiose; le vestigia del passato
glorioso la lasciavano fredda; eppure, anche agli spiriti angusti
quelle memorie, quelle vestigia parlano un'alta parola!... Quando
la principessa si trovò sul piano di Maratona, pensò forse che, in
greco, questo nome significa “campo di finocchi„ e oscurò così, col
nome ridicolo, la cosa sublime?... Certo non pensò alla gloria degli
Ateniesi e dei Plateesi trionfatori dei Persiani in una battaglia
immortale. Ella scrive:

“Je me souviens encore d'avoir envié dans la plaine de Marathon
l'émotion que le souvenir de Thémistocle éveilla chez un de mes
compagnons de voyage. Cet homme, lettré et intelligent, avait pourtant
l'esprit plus positif que poétique. Je vis une larme rouler sur ses
joues; et pour moi, je l'avoue à ma honte, tout ce que je pus noter en
visitant Marathon, c'est qu'il faisait bien chaud ce jour-là.„[133]

Dei Greci moderni, la principessa non riportò liete impressioni, e,
sincerissima qual'era fino al punto di manifestare la verità, tutta
la verità, anche se sapeva che altri eran pronti a punirla del suo
coraggio, mandò al _National_ di Parigi articoli che ai discendenti
di Temistocle e di Botzaris non parvero certo corone d'alloro. A lei
dispiaceva che quella Grecia, la quale avea dato, nel 1821, per la
prima l'esempio di una sollevazione generale contro la tirannide,
sostenendo per nove anni la più eroica resistenza, non avesse, nel
concorde sollevamento europeo del '48, offerto la propria spada o
espresso almeno efficaci simpatie per popoli che aspiravano a dignità,
a indipendenza. L'esule italiana ricordava quali umiliazioni, quali
amarezze i Greci aveano inflitto al nobile Santorre di Santarosa e ad
altri italiani, accorsi con lord Byron a difenderli: perciò, scrivendo,
non misurava i colpi e le parole. Ell'accusava anche gl'italiani di non
aver fatto di più, ben più, per la patria: biasimava i romani, perchè
erano rimasti a guardare tranquilli, indifferenti, i fratelli d'altre
provincie italiane che morivano per Roma.

Ne successe un pandemonio. I giornali d'Atene (specialmente il
_Courrier d'Athènes_) scagliarono sulla viaggiatrice italiana ogni
sorta di vituperii. Un Francesco Gherardi scriveva, il 18 ottobre
del 1850, al buon Pietro Vieusseux a Firenze una lettera in cui parla
appunto di quell'esasperazione:

“Non ho parole per esprimere l'esasperazione che hanno prodotto fra
i Greci quelle lettere della Belgiojoso al _National_ di Parigi; e di
tale esasperazione si risentono tutt'i greci, che hanno parlato della
Belgiojoso con molta vivacità; e non è stata risparmiata neppure dai
giornali più moderati. Vi spedisco uno di tali giornali, nel quale
troverete la protesta di questa emigrazione, tradotta in greco. Il
direttore di quel giornale era amico della principessa; nondimeno,
vi ha scritta una nota per essa poco lusinghiera; figuratevi cosa
hanno scritto quelli che non le erano amici! Col futuro corriere
ordinario, vi manderò altri giornali greci che trattano di questo
doloroso argomento. Gli amici della Belgiojoso devono consigliarla
a ritrattarsi; altrimenti, anche per le cose dette sui romani, è una
donna perduta nell'opinione di tutti.„[134]

Immaginarsi se una principessa Belgiojoso poteva turbarsi dinanzi a
una bufera! Immaginarsi se Pallade Minerva si sarebbe ritrattata! Ci
par di vederla freddamente sorridere, e continuare il suo viaggio verso
Costantinopoli....


E la principessa lascia colla figliuoletta Maria, anche la Grecia, per
l'Oriente asiatico, al quale si sente attratta da costumi diversi, ma
più da un bisogno di raccoglimento, dopo tante prove tumultuose. Ella
sbarca a Costantinopoli. Da Costantinopoli passa nell'Asia Minore, e
sceglie a propria fissa dimora la valle di Ciaq-Maq-Oglou, che vuol
dire “figlio della pietra da fucile„ lontana alcune giornate dalla
città d'Angora, sì famosa per le capre, pei conigli, pei gatti. Ed ivi
la principessa acquista subito un latifondo, un _ciflik_ (come dicono
là) collo scopo di trarne dovizie.

Ella spiega le sue proprie speculazioni in una lettera bella ed
espansiva alla marchesa Luigia Visconti d'Aragona, nata Monticelli;
la parente da lei sempre amata, sposa del fratellastro suo, marchese
Alberto. In quella lettera, Cristina sospira al lontano Oleggio
Castello, presso il suo maestoso, dolce Lago Maggiore; vi sospira, con
rimpianto d'esule....

                                     “_Ciaq-Mag-Oglou. (Asia Minore)_
                                                   “_13 agosto 1851._

  “_Cara Gigia,_

Mi tengo fortunata che Alberto possieda una compagna più di lui attiva
e dotata di più salda memoria; chè, altrimenti, dovrei rinunziare ad
avere sue e tue nuove. Ti ringrazio, dunque, e ben di cuore, per la tua
letterina.

“I particolari che mi dài delle tue gite ad Oleggio Castello mi hanno
fatto battere il cuore; e s'io potessi prendere ad imprestito le ali di
una delle rondinelle che annidano nella mia casa, non tarderei a farti
una visitina in quel delizioso e, per me, prediletto soggiorno.

“Chi sa? Forse Dio mi tiene in serbo una vecchiaja più quieta e più
serena che nol fu la mia gioventù, e se le forze mi si mantengono,
se posso ridurre questo mio sito in modo che la mia presenza più non
sia necessaria onde fargli produrre i frutti promessi, non tarderò a
rivedere l'Europa, e il primo luogo ove pianterò per un poco la mia
tenda (se lo _statu quo_ d'Europa persiste) sarà Oleggio Castello.
Di' ad Alberto che reclamo dalla sua ospitalità un pajo di camerette
in cui io possa contemplare il Lago Maggiore. Ma non debbo fermarmi
su tali pensieri che mettono in pericolo la mia pazienza e la mia
rassegnazione. Di me e dei miei progetti non ti ho ancora parlato,
sebbene tu mi esprima il desiderio di conoscerli. Ti dirò, dunque,
che ridotta come sono a mal partito pecuniario, pei tanti sacrifizii,
per le multe, le imposizioni, tasse, ecc., ho creduto di dovere
approfittare di una circostanza, che mi offriva per l'avvenire, o
piuttosto offriva a Maria qualche probabilità di fortuna. Ho dunque
comperato per _cinquemila_ franchi una tenuta che in Europa sarebbe un
ducato. Buona terra fertilissima, parte in pianura, parte in colli, in
monti, irrigate da un fiume e da varii canali. Le compere dei bestiami,
degli strumenti di lavoro, la costruzione d'una casa, di stalle,
granaj, pagliaj, ecc., mi costarono un poco più che la terra stessa; ma
è quasi un anno ch'io sto qui, e fra gli acquisti, la mano d'opera e il
mantenimento d'una numerosa famiglia, non ho speso ancora 20 000
franchi. Vedi, adunque, che la spesa è minima. Quanto all'entrata
che spero trarre da questa possessione, non so perchè sarebbe molto
inferiore a quanto ne trarrei se situata in Europa; poichè da qui a
Costantinopoli le mercanzie sono trasportate con poca spesa in quattro
o cinque giorni, ed a Costantinopoli tutt'i generi si vendono come in
Europa. Ho, per esempio, delle vostre risaje; e il riso costa qui circa
come a Milano. Io non penso ora che a coltivare la valle; ma se, col
tempo, riesco a coprire di viti i miei colli, il profitto può essere
immenso.

“Per realizzare, però, queste belle speranze, conviene ch'io qui
rimanga almeno sino a che ho trovato una persona sicura da mettere
alla direzione di questi lavori. Ma come meglio impiegare gli anni
dell'esilio, che a preparare a mia figlia una fonte di futuro
benessere?... Io mi felicito, dunque, della risoluzione da me
abbracciata; e spero che i miei sacrifizii non rimarranno senza frutto.

“Maria, intanto, se la gode. Il vederla così robusta e così felice,
è per me di somma consolazione. Essa si ricorda di te con affetto, mi
chiede spesso tue nuove e di suo zio, e vuole esserti rammentata.

“Siccome il pensare alla felicità di chi amo forma uno dei principali
miei conforti, così vorrei sapere se le conseguenze delle passate
agitazioni sono svanite.... Ricorditi di me, dammi tue nuove il più
sovente che puoi, e credimi sempre tua

                                      “aff.ma sorella CRISTINA.„[135]

Abbiamo detto che quel podere, laggiù, si chiamava _ciflik_. In
Turchia, come in Albania, _ciflik_ significa villaggio con un
latifondo. Chi lo possiede deve oggi pagare fior di tasse al governo
ottomano. E alcune, allora, ne furono inflitte alla principessa. Ella
veniva, però, a patti coi capi turchi, contrattava sulle imposizioni,
e arrivava a riduzioni notevoli, pagando peraltro, a quei signori dal
fez, laute mancie, prezzo della loro accondiscendenza.

I parenti tentarono più volte di mandar soccorsi di denaro alla
principessa; ma inutilmente! Il denaro si smarriva per via o finiva
nelle saccoccie turche!


Mentre la principessa attende a' proprii interessi agricoli nel nuovo
possedimento, pensa al paese che si estende al di là delle sue terre;
e imprende colla figlia Maria un viaggio pittoresco, ma non scevro di
pericoli.

È il gennajo del 1852. La principessa parte dall'Anatolia, e, con
marcie faticose, a cavallo, interrotte da fermate più penose ancora,
arriva a Gerusalemme nella primavera.

In Siria (che non le pare rassomigliante alla Siria dei libri) penetra
negli arem e li descrive.... Ma, prima, traccia la storia guerresca
della vallata, dove dimora, detta _Ciaq-Maq-Oglou_; e da quella
vallata, preceduta da una scorta a cavallo, esce per entrare nella vita
nomade. Il borgo più vicino alla sua casa si chiama _Verandcheir_, che
vuol dire “città distrutta„; e ricorda eventi luttuosi. La principessa
è accompagnata, nel viaggio, da un cavaliere indigeno d'aspetto fiero
e selvaggio, il cui ricco costume (turbante verde, mantello bianco di
lana tessuta in argento) contrasta colla sua miseria.

L'ospitalità nell'Oriente, com'è noto, è sacra. Un mussulmano non si
consolerà mai d'aver mancato alle leggi dell'ospitalità, perchè il
_muzafir_ (ospite) è un “inviato da Dio„. Ma.... c'è un _ma_, assai
poco consolante. Il padrone della casa vi colma di cortesie; _ma_ se
voi non gliele pagate venti volte almeno, egli aspetta che voi siate
fuori dalla sua casa e che, per conseguenza, deponiate il sacro titolo
di _muzafir_, e vi butta addosso delle pietre.

Così racconta la principessa, che riconosce, peraltro, come vi sieno
turchi dal cuore semplice, buono, e alieni dalle pietre. Un vecchio
_mufti_ di Tcherkess è del bel numer'uno. Ella ne è ospite. Così ella
può osservare ben davvicino l'arem di lui, pieno di donne, di tenebre,
di confusione, di miasmi, di fumo. Donne e ragazzi, inquieti come
scimmie, si mescolano sui divani distribuiti attorno; e le stesse serve
nere (una folla!), quando sono stanche dal lavoro, si lasciano cadere
vicino, se non addosso, alle padrone, sui sofà stracciati e bisunti. Il
vecchio mufti di Tcherkess, non ostante i suoi novant'anni venerabili
(e ne dimostra sessanta appena), possiede parecchie donne, la più
vecchia delle quali ha trent'anni; e ha figliuoli di tutte le età, dal
bamboccio di sei mesi al vecchio di sessant'anni suonati. Di chi sarà
quel bamboccio?

Gli specchi nell'arem sono oggetti rari; perciò le donne si acconciano
consigliandosi l'una coll'altra; ma poichè le gelosie e le rivalità
non possono mancare nello stesso gineceo, i reciproci consigli
riescono malignamente falsi; e le acconciature, le pitture dei volti
ne risentono, presentando gli spettacoli più grotteschi e più orribili.
Sì, pitture; perchè le recluse dell'arem si dipingono disperatamente il
viso; si stendono il rosso sulle labbra, sulle guancie, sul naso, sulla
fronte, sul mento; e il bianco dove tocca tocca, quale riempitivo; e
l'azzurro attorno agli occhi, e sotto il naso. E siccome credono che la
bellezza della donna consista nel grand'arco delle sopracciglia enormi,
se le dipingono di nero, cominciando dalla radice del naso e terminando
alle tempie.

Non vi sono specchi, e non vi sono vetri. Le finestre, in luogo di
vetri, hanno carta oliata; ma dove persino la carta è oggetto di lusso,
le finestre sono addirittura soppresse; la luce penetra nell'arem dal
camino, che non oltrepassa l'altezza del tetto, ed è molto largo, come
quelli delle nostre vecchie case di campagna.

Con questi lieti colori la principessa descrive gli arem, nel principio
del suo libro; così suscita l'interesse con arte d'abile autrice.

Ma non sempre ella riesce a interessare vivamente il lettore. Il suo
stile procede troppo misurato. Nelle sue frasi risplende di rado un
raggio della gran luce d'Oriente che avvolge la sua fantastica figura
a cavallo. Poich'ella è una cavalcatrice imperterrita, una domatrice di
cavalli.

Un'altra viaggiatrice della Siria, l'inglese lady Ester Stanhope (colei
che, per qualche tempo, lavorò quale segretaria di suo zio Guglielmo
Pitt e figurò ospite amabile e dignitosa nei ricevimenti politici di
lui, a Londra), era intrepida domatrice di cavalli, come l'Ettore
di Omero; ma superava ella la principessa lombarda, allevata fra
cavalcatori passionati ed eleganti?

La principessa ama il cavallo e lo studia. Nel capitolo _Les montagnes
du Giaour_, descrive il mare di Siria con un nitore di frase che ci
ricorda l'autore della _Vie de Jésus_; descrive i cavalli che trottano
giocondi lungo la spiaggia. È un quadro fresco e delizioso.


La Belgiojoso s'inoltra nell'Oriente, e lo ama; ma, portata dal
suo spirito pratico d'osservazione, considera nell'Oriente le cose
tangibili, non certo i sogni aerei. Così, ad Angora, ferma l'attenzione
sulle capre dal pelo di seta, sui bufali, che altrove irrompon
selvaggi, ed ivi dimoran miti al pari dei buoi; sugli sciacalli che
vengono a bere, come arcadi innamorati, il latte sotto la vostra
tenda.... La principessa cavalca e cavalca giornate intiere: viaggia
nel fango, qualche volta nella neve, fra montagne tagliate a picco.
Passa la notte in poveri villaggi, sempre colla figliuola Maria.

Ed eccola in un villaggio _fellah_, e in un altro arem; ma, prima,
una torma di donne e di bambini viene a incontrarla sulla via per
presentarle omaggi come a una regina.

Un altro arem, adunque?... Diciamo pure: molti altri. Poichè v'è l'arem
del povero, quello della classe media, quello del riccone; l'arem della
provincia e l'arem della capitale; quello della campagna, e quello
della città; l'arem del giovane e del vecchio; del mussulmano pio che
rimpiange l'antico regime, e del mussulmano scettico, amante di riforme
e portante _redingote_. Ciascuno di questi arem ha il suo carattere, e
la principessa lo studia. È raro che il contadino sposi più donne. In
generale, sono poligami soltanto i contadini, i quali, nella loro prima
giovinezza, hanno sposato qualche vecchia che possedeva alcuni beni....

La principessa studia la famiglia turca, il cui scopo è d'avere il più
gran numero di figli, e stabilisce un confronto fra la donna georgiana
e la circassa: la prima è capace di tradire il suo signore, l'altra è
capace di farlo morire di noja; ma sono belle tutt'e due.

Non è agevole seguire l'ardita viaggiatrice in tutti i passi del
lungo suo viaggio; impossibile seguirla in tutte le considerazioni
intorno alle donne d'Oriente: convien leggere tutto il libro, che,
riguardo agli arem, è veramente prezioso, avendo potuto la principessa
vederli ben davvicino quei ginecei gelosamente custoditi; laddove
tanti viaggiatori ne parlano solo per averne udito discorrere come di
misteri, e inventano!

La Belgiojoso percorre lieta la valle d'Antiochia e s'inoltra
nell'Oriente arabo. Ed ecco Terra Santa: ecco le mura merlate di
Gerusalemme. E la credente si commove, piange.

   “Au delà de ces murs, une ligne bleuâtre se confondant avec
   l'horizon, indiquait la mer Galilée. Je donnai un moment à la
   contemplation de ce grand spectacle, tumulte étrange se faisait
   en moi: je sentais ma gorge se contracter et mes yeux se remplir
   de larmes, comme si j'avais retrouvé une patrie plus ancienne
   que celle d'où j'étais exilée. Chose étrange, cette sensation de
   bien-être et de joie profonde ne me quitta pas pendant mon séjour
   à Jerusalem. Cette arrivée dans une ville inconnue avait pour moi
   tout le charme d'un retour„. (pag. 194.)

Verso Nazareth, la Belgiojoso viaggia ad alta notte, dopo accidenti
perigliosi. Giunta alle aride montagne della Galilea, i cavalli della
sua scorta sono infatti presi da una strana malattia. Non posson più
reggersi in piedi; l'occhio è smorto, la pelle fredda; le povere bestie
pajon vicine all'agonia. I cavallanti che li montano sono costretti
a condurli lentamente colle briglie; un malvagio tedesco del ducato
di Baden caccia avanti il suo, flagellandolo di bastonate. I cavalli
gemono; i cavallanti bestemmiano; così la principessa e la figlia Maria
procedono a stento, e, quando la notte cala tenebrosa, si trovano sole
col dragomanno e due servi: la scorta è rimasta indietro. E neanche
il dragomanno sa la strada. La principessa cade da cavallo, ma non
si fa alcun male. Fra i cavalli morti, vi è uno dei suoi favoriti; ed
ella dura fatica per istrappare il cadavere agli uccelli di rapina. La
pioggia scroscia furiosa nelle tenebre.

Giunta a Nazareth, la principessa, colla figlia, s'interna a cavallo in
una strada, e i suoi servi la fan fermare davanti a una casa d'aspetto
europeo. Un frate francescano sta sulla soglia con una fiaccola in
mano e porge alle viaggiatrici il ben venuto, in italiano, coll'accento
lombardo. Allora ella prova un moto di gioja nell'udir risuonare sotto
la vôlta d'un chiostro d'Oriente il saluto e le pie formule che sì
spesso aveva udite nelle campagne lombarde. Ella medesima confessa
ahimè! che Nazareth è per lei una “delusione„; che per quanto ella
evochi nell'intimo suo i grandi ricordi del Vangelo, rimane gelida:
“Rien ne réussissait à exciter en moi cet enthousiasme que tant d'âmes
d'élite avaient éprouvé en présence des mêmes lieux.„

Sono le atonie di spirito, che irrigidiscono talvolta chi è affetto da
sconvolgimenti nervosi; chi è sazio d'impressioni, d'emozioni febbrili,
di vicende esagitate. Ma le rive del Giordano, quelle acque che
passarono sul divin capo del Salvatore degli uomini, quella religiosa
solitudine toccano il cuore della viaggiatrice.

“Que de souvenirs se réveillent d'ailleurs sur les bords du Jourdain!
que de scènes! que d'images sont évoquées par ce seul nom!„

Nel lasciare Gerusalemme, si fa triste; sembra che un palpito
accompagni l'addio ch'ella manda alla santa città; ma non sembra
profondo. Mai la morte di Gesù, mai lo strazio di Maria, le umiltà
degli apostoli, il grido dei profeti, mai sono evocati da questa
donna, ch'è pur credente!... E dire ch'ella è vissuta un mese intero
a Gerusalemme; ha visitato i santuarii della città e dei dintorni,
Betlemme, il Monte degli Ulivi.... tutto. Uno dei fenomeni di
quello spirito singolare! Fenomeno; poichè un giorno confessava che,
all'uscire dall'_Opéra Italien_ a Parigi dove Mario, il gran Mario
cantava nel _Poliuto_ del Donizetti, ella si sentiva così accesa
d'ardor religioso che si sarebbe lanciata contro le fiere in un circo,
al pari degli antichi cristiani.

Molti viaggiatori (fra i quali il Lamartine) descrivono il Mar Morto
come un lago nero, lugubre e pestifero, dove i pesci non vivono, e
sopra il quale uccello non passa; una solitudine paurosa d'acque morte
e d'asfalto. La principessa, invece, descrive il lago maledetto come
uno specchio limpido che riflette i sorrisi del cielo; un bel lago
dai pesci vivaci e coronato d'arbusti in fiore sui quali cantano gli
uccelli; un lago, che le fa pensare a' suoi bei laghi di Lombardia.


Nel ritorno, la principessa si ferma a Tarso, presso un signor Rossi,
console sardo, marito d'una schiava nera del vicerè d'Egitto; e, a due
giornate da Tarso, la nostra viaggiatrice intrepida si sprofonda fra
le gole del monte Tauro dirigendosi verso Konia, dove è ospite d'un
pascià, nel cui arem deve a tutt'i costi dormire colla figliuola.

“.... J'eusse pu concevoir quelques inquiétudes, sinon pour moi, pour
l'enfant qui m'accompagnait, à la pensée d'être logée par ordre dans
le harem d'un pacha; mais je connaissais trop bien à cette heure la
réserve exquise et le respect inné des Turcs envers les femmes, pour me
laisser gagner par de semblables paniques.„[136]

Questo aureo pascià si chiamava Haffyz-Mehemmed, detto il sapiente. Era
un uomo amabile e di spirito, quanto un europeo della buona società. Il
pascià di Koniah si mostrò gentile colla principessa; e più ancora si
mostrò gentile con lei la bella, espansiva Malekha, una turca vedova
e libera, che la principessa trovò in visita presso due sue amiche,
principali spose del pascià. Ella parlò di letteratura, di fedeltà
conjugale, di dignità della donna; e le amiche sue, povere schiave,
piangevano dirottamente nell'udire i consigli di lei che insegnava loro
di minacciare addirittura il pascià se non si mostrava fedelissimo.

— Oh, sì! — le rispondevan le amiche in un concorde duetto, col volto
inondato di lagrime. — Avete un bel dire voi, che siete libera!

La principessa, dopo altre peregrinazioni fra i Kurdi (che descrive),
ritorna colla figlia nella sua pacifica valle dell'Asia Minore, dond'è
partita; vi ritorna senza aver subito brutti affronti, e sana, non
ostante le pioggie e i torridi soli sofferti, non ostante le fatiche
e le privazioni, attraverso paesi sconosciuti, fra genti diverse.
Ella risaluta con gioja il verde della vallata, il modesto suo tetto.
Arrivata a casa, si chiude nella propria camera per rendere a Dio
ferventi azioni di grazie; ma, nell'emozione, ella non può pronunciare
che queste sole parole: “Grazie, mio Dio!„


Nelle sue memorie, la principessa Cristina tace che andava, a cavallo,
alla caccia della tigre; tace d'un attentato del quale fu vittima nel
_ciflik_; tace delle atroci memorie che Napoleone Bonaparte e il suo
degno esecutore, generale Berthier, lasciarono nella Siria. Non era
una bell'occasione per lei di isfogare un risentimento?... Perchè il
Berthier (ricordiamolo pure) era il padre della duchessa de Plaisance;
di colei ch'era fuggita col principe Belgiojoso da Parigi. Ma la
principessa non arrivava mai all'odio: si fermava al disprezzo.

Una sera dell'estate del 1853, ella s'era appena ritirata nella
propria camera, quando un suo agente le fu addosso, e dicendole: _Muori
perfida, muori scellerata!_ la colpì con uno stilo, al basso ventre, a
una coscia, a una mano, che ella aveva teso per difendersi, e al seno,
e alla schiena. Il malfattore, certo Albergoni di Bergamo, fu arrestato
dagli altri servi accorsi alle grida della principessa e fu tradotto
in catene a Costantinopoli, donde ella, per le vive raccomandazioni
del marchese Antinori, lo aveva fatto venire. La Belgiojoso lo aveva
minacciato di licenziamento per la pessima condotta: perchè sospetto
ladro, beone, violento; e lo scellerato volle vendicarsi.

Sette ferite: per fortuna, non erano mortali. La principessa non si
smarrì di coraggio, e si curò da sè. Non ostante il sangue sparso, ella
(chi lo crederebbe?) si fece cavar sangue e coprir di mignatte....
Una delle ferite alla schiena, verso la nuca, la obbligò a tenere,
per tutto il resto de' suoi giorni, chinato il capo. Le altre ferite
all'addome rimarginarono presto; non così una al petto, che, da
allora, la fece respirare con fatica affannosa. Ma a poco a poco ella
si riebbe, e tornò ai lavori da' quali traeva la vita; poichè il suo
podere asiatico nulla le produceva, e la povertà molte privazioni le
faceva soffrire.... Si vide, allora, la ricchissima gentildonna dei bei
giorni ricorrere anche ai sussidii dell'ago per vivere colla figliuola
in pace. Colla figlia Maria eseguiva fini ricami, che poi vendeva ai
mercanti di Costantinopoli. Per trarre altri guadagni, scrisse molti
articoli sui giornali, sulle riviste inglesi e francesi: francesi
di Parigi; inglesi di Londra e di Nova-York. Narrava impressioni di
viaggi; componeva novelle; ricordava la rivoluzione, le sventure,
le speranze d'Italia. Oltre i _Souvenirs dans l'exil_, inviati nel
settembre e ottobre del 1850 al _National_ di Parigi (e che vennero
poi raccolti a Parigi dal librajo Prost in un opuscolo di cinque fogli,
oggi introvabile), Cristina scrisse sulla _Revue des Deux Mondes_ tutti
questi lavori:

   _LA VIE INTIME ET LA VIE NOMADE EN ORIENT_, che comprende:

   _Angora et Césarée, les Harems, les Patriarches et les Derviches_
   (fascicolo del 1º febbrajo 1855).

   _Les Montagnes du Giaour, le Harem de Mustuk-Bey et les femmes
   turques_ (fascicolo del 1º marzo 1855).

   _Le Touriste européen dans l'Orient arabe_ (1º aprile 1855).

   _Les Européens à Jerusalem, la Turquie et le Koran_ (15 settembre
   1855).

Questi scritti, raccolti e fusi, formarono poi il volume _Asie Mineure
et Syrie: souvenirs de voyage_, pubblicato a Parigi nel 1858, e che
fu tradotto in tedesco, in russo, e in olandese; e poi in italiano. È
l'opera più vitale della forte scrittrice.

La principessa scrisse anche nella _Revue des Deux Mondes_ tutta una
serie di scene, di commedie, di racconti:

   _Emina_ (quaderno del 1º e 15 febbrajo 1856).

   _Un prince kurde_ (15 marzo e 1º aprile 1856).

   _Les deux femmes d'Ismail-Bey_ (1º e 15 luglio 1856).

   _Le Pacha de l'ancien régime_, commedia (fascicolo del 15
   settembre 1856).

   _Un paysan turc_ (fascicoli del 1º e 15 novembre e 1º dicembre
   1857).

   _Zobeïdeh_ (1º e 15 aprile 1858).

   _Rachel_, racconto lombardo del 1848 (15 maggio e 1º giugno
   1859).

Fu tradotto in italiano _Un prince kurde_; pregevole per la pittura
del costume. Anche gli altri racconti orientali sono fotografie dal
vero; fotografie inalterabili: vi manca il colore. Per trarne lucro,
la principessa pubblicò nel 1850, in francese, a Parigi, un compendio
di storia ad uso dei fanciulli: _Notions d'histoire à l'usage des
enfants_.

Un'attività portentosa. La sua penna scorreva facilissima sulla carta
dove tracciava lettere grandi, chiare. Mai una cancellatura: mai un
pentimento! Invece, Ernesto Renan correggeva nove volte le bozze di
stampa de' proprii articoli per la _Revue des Deux Mondes_. Ma con
quel lavoro prezioso di lima, l'autore della _Vita di Gesù_ raggiunse
l'ammirabile perfezione di stile che lo colloca forse primo fra gli
stilisti aurei della Francia.

Victor Cousin e il prodigioso storiografo Ampère (che componeva i
suoi libri viaggiando) dicevano che pochi scrivevano bene il francese
come la principessa Belgiojoso; ma essi erano due amici della dea, due
adoratori del fuoco.... Lo stile francese della Belgiojoso è classico;
ma è opaco, senza l'agilità ch'è sì propria dei francesi.

Intanto ella lavorava; lavorava infaticabile.... Anche dal suo esilio
d'Oriente, insegnava alle donne italiane la nobiltà del lavoro.

Ma da suoi parenti, lasciati in Europa, arrivavano non infrequenti
consigli e preghiere di ritorno. S'aggiunga la nostalgia della vita
europea. Alla fine, la principessa decise di lasciare l'Asia per
sempre.




XVIII.

Ritorno in Francia e in Italia.

  Sbarco d'una carovana asiatica a Marsiglia. — La Principessa nel
  castello di Saliès. — La marchesa Teresa Visconti d'Aragona e le
  sue memorie. — Il marchese Alessandro Carlo d'Aragon e le sue
  veglie colla Principessa. — Napoleone III e il conte Francesco
  Arese. — Ultimi giorni di Enrico Heine a Parigi. — Camilla Selden,
  il suo triste romanzo conjugale, i suoi libri. — Ritorno della
  Principessa al Lago Maggiore. — Nella pace di Oleggio Castello.


Nel 1853, la principessa Belgiojoso ritornò dall'Asia, sbarcò a
Marsiglia, e andò direttamente nel castello di Saliès presso la piccola
città d'Alby, sul Tarn, famosa nella storia per il concilio tenutosi
allo scopo di estirpare gli Albigesi dalla Francia.

La bellezza di Cristina appariva offuscata dagli anni e dalle fatiche
della rivoluzione, dei viaggi: il suo corpo s'inchinava omai come un
salice.

Ella era accompagnata dalla figlia Maria, dalla governante di questa,
miss Parker, e da un servo turco. Miss Parker era una inglese, alta,
grossa, dalla faccia color del rame, sparsa di bitorzoli, e illuminata
a stento da due piccoli occhi: brutta creatura, ma devota alla sua
signora e alla giovinetta affidata alle sue cure. Il servo turco, Bodòz
(Giovanni) battezzato per volere della padrona, si pavoneggiava col
suo fez, il cui rosso sanguigno facea risaltare la tinta olivastra
del volto baffuto. Vi era un altro servo, Issep, anch'esso turco,
anch'esso battezzato. La principessa recava seco un bel cavallo arabo,
quattro grossi cani asiatici, che mordevano ferocemente i cani europei
in omaggio alla fratellanza dei popoli; e due gatti d'Angora, dalle
code fenomenali, come gli strascichi di due comete. E questa carovana
di signore, di servi, di bestie asiatiche, comparve d'improvviso nel
castello di Saliès. Il castello sorge su una silenziosa eminenza del
terreno ondulato, fra colline basse, nude, rossastre, fra viti esili,
nane. Niente acque, nessun fiore. E in quel castello, addormentato
nella sua antica pace feudale, viveva la sorellastra di Cristina, la
dolce Teresa Visconti d'Aragona, che la principessa avea fatta sposare
a un gentiluomo francese: al marchese Carlo d'Aragon.

Il castello di Saliès era un angolo perduto nel mondo; un lungo
edificio grigio. Nell'interno, una vastissima biblioteca, tappeti,
tavole, specchi.... tutto dovizioso ed elegante. Su una parete del
salotto, al posto d'onore, un ritratto di Luigi XVIII, del quale il
vecchio marchese d'Aragon, pari di Francia (morto nel 1848) era stato
uno dei favoriti. Il fiero vegliardo, un gentiluomo _de la vieille
roche_, aveva sposato la figlia del principe Carlo di Nassau-Siegen.
Intorno al castello, un parco, e, al di là, un orizzonte melanconico
e deserto. In una rustica chiesetta vicina, il parroco predicava, la
domenica e tutte le altre feste comandate, ai contadini nel linguaggio
a loro famigliare; e ripeteva da anni e anni sempre le stesse cose
colle stesse parole: perciò è sperabile che, alla fine, quella povera
gente lo abbia capito.


La marchesa Teresa era lo spirito rassegnato e silenzioso del
sacrificio; era la bontà angelica fatta persona. Sommessa alla
imperiosa sorella Cristina, ne aveva accettati con mesto sorriso,
forse con lacrime, tutt'i voleri. Nata in Italia, sospirava dal cinereo
Saliès alla luce d'Italia sua. A un libro di memorie segrete, che hanno
un profumo di viole morte, ella affidò queste parole: “Io amo la mia
Italia: subisco il suo incanto. Io amo gl'italiani, la mitezza dei loro
costumi, il loro istinto squisito, la loro semplicità nei rapporti.
Io assaporo con delizia l'elemento artistico infuso dappertutto in
Italia. Ascolto della musica, vedo dei quadri, dei monumenti, che
m'interessano, che mi parlano all'anima. In Francia, questa specie di
gaudii non è, come in Italia, alla portata di tutti.„

La bellezza sua non risplendeva nel volto dai finissimi, dolci
lineamenti, espressione dell'alta squisitezza del suo animo e della
bontà; risplendeva nell'anima. Era un'_anima_. Ed ella si effondeva
negli ardori della preghiera e nella musica, che aveva imparata dal
Listz a Parigi. E, a proposito di Parigi e della sorella Cristina,
ella lasciò nelle sue memorie queste linee biografiche tutte candore e
umiltà:

“Io ho amato mia sorella Cristina. Quand'io ero fanciulla, ella mi
abbagliava colla sua intelligenza; e io mi credeva trasportata in un
mondo incantato, quand'ella, più anziana di quattordici anni di me
(io ne avevo sette), mi permetteva di passare una giornata nel suo
appartamento a guardare le incisioni e ad imparare il francese. Mia
sorella lasciò l'Italia poco tempo dopo il suo matrimonio, e io, per
lo spazio di più anni, non la vidi più. Nel 1836, la ritrovai a Parigi
nella sua attraente palazzina di via d'Anjou, circondata d'uomini
illustri e ricevendo molte persone. Ella volle tenermi presso di sè,
e decise mia madre e me a contrarre un matrimonio in Francia. Io mi
sposai, infatti, il 15 ottobre 1837 (festa della Santa del mio nome);
ma mia madre, ahimè! non era con me. Io aveva avuto il dolore di
perderla due mesi avanti.„

Della nobiltà, ella (al rovescio d'altre signore del gran mondo)
concepiva un'idea elevata:

“Indietro, o vanità! Lontano da noi questa sciocca e odiosa alterigia
che ci fa guardare con disprezzo persone che noi non consideriamo come
nostri eguali, laddove ci sono forse superiori per molti meriti; ma
alimentiamo pure legittima fierezza di ciò che potè avere e di buono e
di glorioso il passato della nostra famiglia e insegniamo con quello
ai nostri figli, dicendo loro: _Noblesse oblige!_ Io non amo che uno
stemma sia preso soltanto per una decorazione artistica d'effetto
grazioso, come un ciondolo d'una collana.„

Il marchese Alessandro Carlo d'Aragon, figlio di Teresa, era un
amabilissimo gentiluomo di lettere: era un patriota e un credente;
un diplomatico squisito. Militò nel battaglione d'artiglieria della
scuola politecnica di Parigi fra gli orrori dell'assedio e delle lotte
civili. Seguì all'ambasciata di Londra il duca di Decazes, poi ministro
degli affari esteri. Ed egli sarebbe divenuto ministro se la monarchia
fosse stata instaurata come molti tentavano in Francia: ma il Bismarck
sopratutti, il vendicativo Bismarck, volle assolutamente che non la
monarchia, bensì la repubblica risorgesse nella Francia prostrata,
poichè il cancelliere di ferro, di fuoco e di veleno, sperava che la
repubblica avrebbe finito col lacerare ancor più il seno della sorella
latina: i vecchi diplomatici di quel momento storico conoscono meglio
di tutti la verità di queste parole.

Il marchese A. Carlo d'Aragon si consacrò agli studii storici, cibo
dei forti, e scrisse un largo, accurato studio, dalle linee signorili,
su un suo antenato, paladino del secolo XVIII: _Le prince Charles de
Nassau-Siegen; d'après sa correspondance originale inédite de 1784 à
1789_; corrispondenza che l'autore trovò negli archivii domestici.[137]
Fra i capitoli, che ci conducono in un mondo scomparso, va segnalato
quello su una elezione in Polonia, nel 1786; vi figura in luce il
principe Czartorisky, del cui discendente rivoluzionario fu toccato nel
capitolo XV di questo libro. Il marchese d'Aragon era uno dei quaranta
_mainteneurs_ dei _Jeux floraux_ di Tolosa; la città aristocratica, che
conserva le tradizioni genialissime della “gaja scienza„ del Medio-evo
con una gara di poeti; raggio di lucente, graziosa idealità, che
sì conserva in questa Europa di cupe e sorde battaglie. Il marchese
d'Aragon (che mori nel castello di Saliès, e di lui, nell'Accademia
dei _Jeux floraux_, pronunciò un bell'elogio il conte Gardés)[138]
era, più che nipote, affettuoso amico della principessa Cristina.
Quante notti egli, paziente, su uno sgabello, leggeva libri francesi a
Cristina, mentr'ella, colla camera illuminata come una sala da ballo,
stava a letto, cinta il capo d'un candido turbante.... Talvolta, in
quelle lunghe notti, era la principessa colei che sosteneva la parte
di lettrice. Ella leggeva le poesie meneghine di Carlo Porta, del cui
spirito comico era convinta ammiratrice; e le spiegava in francese ad
Alessandro Carlo d'Aragon.

Un particolare curioso: Negli Archivii segreti della Presidenza
del Regno Lombardo-Veneto a Milano, si conserva tutta una serie di
lettere (intercettate arbitrariamente dalla polizia) sul matrimonio
del marchese d'Aragon colla sorellastra della _patriota_ Cristina
Belgiojoso.[139] Quali segreti di Stato immaginava mai l'Austria in
quell'unione?... Sono precisamente le lettere intime sulla dote e su
altri particolari, che la madre della sposa scriveva alla vigilia delle
nozze.

Nel solitario castello di Saliès, la principessa si sentiva tranquilla.
Lo spettacolo d'un grande sacrificio risuscita i nostri migliori
sentimenti e li affina in una quieta contemplazione. E tale era il
caso della principessa verso Teresa.... Ma gravi dolori assalirono ben
presto l'animo della Belgiojoso; la quale dovette tornare a Parigi per
mettere ordine in certi scompigliati documenti ivi lasciati.

A Parigi, trovò Luigi Napoleone sul trono imperiale, stretto in
amicizia tenacissima col conte Francesco Arese, il patrizio lombardo,
ferreo carattere, invitto nell'amore della patria che assai gli deve.
L'Arese avea conosciuto Luigi Napoleone nelle adunanze dei carbonari in
Romagna e nella sollevazione di quelle provincie nel 1831. I due amici
si ritrovarono poi sul lago di Costanza nel castello di Arenenberg,
che la regina Ortensia aveva acquistato e che, più tardi, fu comperato
dall'imperatrice Eugenia. Ortensia pregò l'Arese di raggiungere
il figlio Luigi Napoleone in America; e colà entrambi vissero in
un'intimità, che non ebbe ombra nè si smentì mai, e della quale
l'Arese si valse, a suo tempo, perchè Napoleone III ajutasse l'Italia a
risorgere.

Napoleone III, non ostante il sanguinoso colpo di Stato del 2 dicembre
(al quale venne deciso dalla risolutezza del conte de Morny); non
ostante le saette dei _Châtiments_ di Vittor Hugo, godeva d'una
bella popolarità fra le donne francesi, attratte da quell'aureola
romantica che circondava il capo dell'avventuroso Napoleonide; furono
le donne coloro che persuasero i mariti a votare per lui! Molti
sapevano, peraltro, che i diritti al trono accampati da Napoleone
III erano dubbii. Infatti, egli era bensì figlio d'Ortensia, ma non
del buon re Luigi d'Olanda. Era nato dall'ammiraglio olandese Carlo
Enrico Verhuel. Così, il conte de Morny era figlio di Ortensia e del
conte de Flahaut, soldato e diplomatico. La posizione del Morny fu
poi legalmente regolata, perch'egli venne adottato da un _Demorny_;
cognome che il conte de Morny scisse in due per accentuare la propria
aria aristocratica. La madre Ortensia gli lasciò un patrimonio di
quaranta mila franchi di rendita; fortuna che il de Morny s'affrettò ad
aumentare mercè la sua politica, condotta sopratutto per bramosia di
lucro, e mercè una fabbrica di zucchero di barbabietole. È notissimo,
d'altra parte, che il conte Walesky, ministro degli affari esteri sotto
Napoleone III, doveva la vita a Napoleone I e a una bella signora
polacca di quel nome. Tante irregolarità d'origini contribuiva a
permettere quella rilassatezza di costumi, la quale riempì la reggia
francese delle famose e licenziose _cocodettes_: le _cocodettes_
danzatrici di cancan al cospetto dell'imperatore, che con flemma
olandese vedeva levarsi le loro scarpette di raso bianco ad altezze
inverosimili ma, pur troppo, vere![140]

Il fuggiasco falso muratore del castello d'Ham l'aveva adunque
spuntata, salendo al soglio dello zio! Colui, che l'arcivescovo di
Spoleto, Giovanni Maria Mastai Ferretti (poi Pio IX) avea fatto fuggire
di nascosto, nel 1831, perchè non cadesse nelle mani dell'Austria e
che poscia, travestito da servitore, riparò a Genova.... era dunque
a capo della Francia! E la principessa Belgiojoso ne esultava, nella
fiducia che il sovrano avrebbe mantenuta la promessa datale a Londra:
la promessa solenne di pensare all'Italia dopo d'aver pensato alla
Francia.

Ella rivide a Parigi alcuni vecchi amici; ma non pochi erano scomparsi
nel turbine della rivoluzione. Vittor Hugo in esilio; Francesco Chopin
morto; Enrico Heine senza protettori ufficiali e più che mai infermo
di spinite, tormentato dalle grida d'una selvatica moglie (Matilde)
e dalle strida del pappagallo di costei; ma consolato da una gentile
lettrice, Camilla Selden; la quale ammirava anche assai la principessa
Belgiojoso e andava a trovarla, esibendole i proprii ufficii.

La moglie di Enrico Heine era gelosissima delle signore, che compivano
una vera opera di misericordia nel visitare il poeta; ma specialmente
di Camilla Selden, graziosa e snella, dagli occhi cilestri, maliziosi,
dai riccioli castani che le scherzavano intorno alla fronte, e dal
nasino corto colla punta in su. Francese per soggiorno e per le
disgraziate nozze contratte, ma tedesca di nascita, Camilla Selden avea
la disinvoltura d'una parigina e il sentimento d'una tedesca. Enrico
Heine le die' subito un soprannome, _Mouche_, in causa d'una mosca, che
avea vista incisa nel sigillo di lei. Un dolce affetto inteneriva il
cuore del morente nel vedere ogni giorno quella fata buona appressarsi
al suo letto dove era inchiodato. Camilla leggeva al poeta libri e
giornali; e Matilde n'era furiosa. _Mouche_ sopportava gli sgarbi e
i dispetti, e, dopo un freddo _buon giorno_, non le rivolgeva più la
parola, fingendo di non curarsi di lei.[141]


La storia di Camilla Selden faceva orrore anche a Cristina Belgiojoso.
Maritata a un francese, questi le divorò tutta la fortuna, e, peggio,
pensò di disfarsi di lei nel modo più scellerato. Col pretesto che la
conduceva a visitare alcuni amici, la portò un giorno in un villino
incantevole in Inghilterra: la lasciò in quel giardino, e disparve.
L'infelice signora, rimasta sola, guardò in giro, e s'accorse che si
trovava in un manicomio!... Lo spavento della poveretta fu tale che le
restò la lingua paralizzata: per lungo tempo non potè pronunciare una
sola parola. I medici del manicomio, accorgendosi che non si trattava
d'una demente, e che il marito avea loro presentato certificati medici
falsi sui supposti delirii della poveretta, la lasciarono andar via
libera. Camilla Seiden ritornò allora a Parigi, in miseria. Riacquistò
a poco a poco la favella, e, per guadagnarsi un pane, dovette dar
lezioni di tedesco. E, così, leggeva in tedesco a Enrico Heine; il
quale riudiva alla fine sulle care labbra gli accenti della patria
flagellata, schernita, vituperata da lui, ma non del tutto cancellata
dal suo cuore.

Camilla compose un volume di deliziosi _Portraits de femmes_. Fra essi,
brilla il capitolo “Une patriote italienne„, caldo di simpatia per
gl'italiani, de' quali la leggiadra profilista narra tratti sublimi
del tutto ignorati. Quella “patriota italiana„ non è, peraltro, la
Belgiojoso, come fu scritto: è la graziosissima marchesa Tanari,
madre della contessa Malvezzi, che a Bologna tenne un salotto d'uomini
illustri. Camilla Selden è autrice d'un altro bel volume, _L'esprit des
femmes de notre temps_, apparso alla luce nel 1865 a Parigi. Sono altri
ritratti di donne celebri, che la Belgiojoso, così lenta ad ammirare,
ammirava.


Nel 6 febbrajo del 1853, era scoppiato a Milano, e finito in brev'ora
nel sangue, un miserando tentativo d'insurrezione contro il dominio
austriaco; ultimo tentativo, ultimo errore di Giuseppe Mazzini; il
quale, nel suo eterno sogno di poeta assorto, avea sperato nella
rinnovazione dei miracoli delle Cinque Giornate, non pensando che
i miracoli non si possono ottenere quando si vuole. L'Austria,
inferocita, eresse i patiboli, gettò Milano nel terrore, in uno
squallore di morte; e sequestrò allora tutt'i beni dei profughi;
sequestrò quindi di nuovo la fortuna della Belgiojoso. La principessa
della Rocca, nata Embden, nei _Ricordi della vita intima di Enrico
Heine_, rammentati altrove in questo libro, afferma che il celebre
poeta, suo zio, tanto s'adoperò presso i potenti a favore di Cristina
Belgiojoso che l'Austria le tolse alla fine il sequestro, e scrive di
lui: “Ses démarches n'eurent, d'abord, aucun résultat; mais il y mit
tant d'insistance, que son amitié finit par l'emporter: la princesse
put enfin, après deux ans, revoir sa chère Italie et rentrer dans la
possession de ses biens.„ — Ciò non è vero. Il sequestro fu tolto,
ma non per l'intercessione di Enrico Heine; fu tolto, insieme con
tutti gli altri sequestri di beni, quando al gabinetto di Vienna parve
prudente abbandonare alla fine la politica dei rancori, delle vendette,
per una politica di conciliazione. Le fortune dei profughi lombardi
vennero sequestrate col proclama del 18 febbrajo 1853: i sequestri
furono levati il 2 dicembre del 1856, quando Enrico Heine era sepolto
da ben dieci mesi: il poeta morì infatti a Parigi nel 17 febbrajo di
quell'anno.


Stanca della vita turbinosa, la principessa aspirava alla pace della
famiglia. Il suo affetto di madre primeggiava ormai sugli entusiasmi
patriottici; e ad esso sacrificava le compiacenze tutte della vita
mondana. Al fratellastro, marchese Alberto Visconti d'Aragona, ella
scriveva con un accento che le usciva dal cuore:

“Quando si hanno dispiaceri grossi come i miei, si sente un gran
bisogno di stare attaccati alle affezioni della infanzia, che sono le
più fidate di tutte, e i legami del sangue, che non si possono rompere
in nessun modo, sembrano il più sicuro appoggio. Felice poi chi trova
riuniti nei parenti e gli amici e le anime diritte, e i cuori sinceri
e affettuosi. Vi sono dei momenti, nei quali penso ad Oleggio Castello
come ad un porto ben riparato dalle tempeste.„

E ad Oleggio Castello, terra viscontea, dove il marchese Alberto teneva
una villa dal bel giardino, ella fece (e come volentieri!) ritorno.
Da quanti anni ella non vedeva il Lago Maggiore, il grandioso lago
lombardo che, nei giorni d'azzurro e di sole, spiega così festoso
sorriso! Da quanto tempo ella non saliva dal Lago Maggiore su su
nella piccola, ridente Oleggio Castello, per quella via alpestre,
oggi diventata via regale, in mezzo ai clivi pampinosi, in un
continuo svolgersi di panorami radianti!... Ed ecco, alla fine, la
villa, dove fanciulla sfogliava avida i libri della biblioteca, dove
guardava le antiche incisioni appese alla parete e i ritratti anneriti
degli antenati, guerrieri, magistrati, vescovi, monaci, usurpatori,
oppressori, nati al comando e alla potenza, e le arcavole dai volti
pensosi, circondati da cuffie di trine che pajono diademi!... Su su,
presso la chiesetta parrocchiale dal pronao snello elegante, si stende
nella gran pace, nel silenzio solenne, un altipiano verde al sole come
smeraldo e, giù, la vallata frondosa percorsa dalle argentee acque
della Vèvera che sembra raccontare garrule, interminabili leggende,
come una vecchietta insonne che vuol divertire i nipotini; e, in fondo,
le prealpi ondulate, dalle tinte azzurrastre, tappezzate da lembi di
verde-scuro sfumato; e, su quella altura, dominante la catena delle
Alpi, e, sovrano, gigantesco col suo mantello eterno di nevi, il Monte
Rosa, che all'aurora s'invermiglia come un'enorme rosa fiammante e al
tramonto si profila austero come un monumento misterioso sull'incendio
del cielo — del cielo glorioso di nuvole d'oro e di viola, mentre la
campana della pieve saluta timidamente, come umile creatura, tanta
maestà di fulgori e di penombre e d'ombre, che rapide invadono l'ampia
vallea, e le montagne, e la prateria, l'immenso.

La principessa, ritornando a Oleggio Castello, ristava sulla
spianata davanti al Monte Rosa; e cercava i noti sentieri, e riviveva
l'infanzia, ormai lontana; la riviveva dopo tante vicende con un senso
profondo, quasi religioso, di pace, osservando quegli alberi annosi,
quei sedili di pietra, quella chiesetta, tutte le minime cose, che
assumono, in quei momenti dell'anima, un linguaggio sì mestamente
poetico, e caro anche se è doloroso.

E la principessa saliva co' suoi congiunti, su su, per una via
mulattiera, fra montagne, al castello di Massìno, culla dei Visconti:
un castello a torri quadrate, dal cortile coi muri coperti d'edera
errante: le sale ampie, col ritratto di Giovanni Maria Visconti,
dal mento rotondo e forte, — tipo neroniano, — col ritratto di
Francesco Maria Visconti.... Nella scura chiesetta vicina, tre tombe
viscontee.... Tutto insieme, un vero nido di falchi; e i falchi
viscontei un dì piombarono audaci sul Lago Maggiore e tutt'intorno,
e regnarono temuti su Milano. Da quelle aspre torri minacciose, lo
sguardo spazia in un dolce spettacolo infinito di acque, di luce, di
alture, di coltivazioni ridenti. Si vede stendersi, a' piedi, il Lago
Maggiore come uno specchio, e poi altri laghi, e paeselli, e ville, che
punteggiano le praterie verdeggianti e i colli d'opale lontani.

Quale conforto a Cristina questa bella scena della sua bellissima
Italia, accanto ai congiunti che finalmente rivedeva, e che amava!

Che cosa importava alla principessa se, a Parigi, si mormorava
ancora di lei?... Che cosa le importava, ad esempio, l'inimicizia, la
maldicenza d'un sommo: Balzac?

Il celebre romanziere scriveva così da Parigi, sin dal 1838, alla sua
Hanska, ch'era in Russia:

   “La princesse Belgioioso est une femme fort en dehors des autres
   femmes; peu attrayante selon moi; pâle, blanc d'Italie; maigre et
   jouant le vampire. Elle a le bonheur de me déplaire, bien qu'elle
   ait de l'esprit, mais elle le montre trop; elle veut trop faire
   d'effet, et manque son but en le visant avec trop de soin et
   d'application. Je l'avais vue, il a cinq ans, chez Gérard; mais,
   depuis, elle a retrouvé, par l'influence des Affaires étrangères,
   sa grande fortune, qui lui permet de recevoir conformément à sa
   position. Sa maison est bien tenue, on y fait de l'esprit. J'y
   suis allé deux samedis, j'y ai diné une fois: ce sera tout„.[142]

Addio, addio, ombre piccole, impure! Colei, che non aveva mai arrossito
alle impurità, si purifica ora fra gli affetti famigliari, al profumo
delle zolle native.




XIX.

I salotti di Torino. — Alla vigilia della guerra del 1859.

  Il salotto Rorà a Torino. — Il salotto Alfieri. — Il salotto della
  baronessa Olimpia Savio. — Carattere della società torinese.
  — Incontro della principessa Belgiojoso con Camillo Cavour
  nel salotto di Giulia Rorà. — Cavour e l'arciduca Massimiliano
  d'Austria. — I salotti di Clara Maffei e di don Carlo D'Adda a
  Milano. — Giuseppe Mazzini viene incognito a Milano. — Sue mire.
  — L'_Histoire de la Maison de Savoie_ scritta dalla Belgiojoso. —
  La Principessa recita con Ippolito Nievo. — Una memoranda sera al
  teatro alla Scala. Gli ufficiali austriaci.


Virginia Visconti d'Aragona, risplendente d'una bellezza serbatasi
sino agli ultimi suoi giorni, avea sposato il marchese Bonifazio Dal
Pozzo, un gentiluomo dell'antica razza piemontese; era sorellastra
di Cristina Belgiojoso e madre della gentil contessa Vittoria
Tornaforte e del marchese Claudio Dal Pozzo. Grande artista nell'anima,
raffinatissimo nei gusti, il marchese Claudio trasformò la propria
antica villa d'Oleggio Castello in una dimora regale, in mezzo a un
parco sterminato, che declina verso il Lago Maggiore; e aprì a favore
del pubblico una lunga via maestosa che conduce ad Oleggio Castello.

L'altra sorellastra di Cristina Belgiojoso, la più giovane, la più
bella, Giulia, sposò il marchese Emanuele de Rorà, capo d'un'antica
famiglia piemontese, il quale, alleatosi alle idee del conte di Cavour,
accettò il posto di governatore di Ravenna e, più tardi, quello di
sindaco di Torino. Il marchese de Rorà s'innamorò di Giulia, vedendola
una sera nel teatro alla Scala di Milano.

A Torino, il salotto della marchesa Alfieri e quello della marchesa
Rorà erano i centri più frequentati da uomini politici e diplomatici,
con Camillo Cavour a capo. La marchesa Alfieri, nipote del grande
ministro, ne portava con signorile onore l'inclito nome. Ragguardevole
era anche il salotto della baronessa Olimpia Savio (madre dei
due valorosi Emilio ed Alfredo Savio entrambi morti nelle guerre
dell'indipendenza e cantati sì mestamente da Elisabetta Browning nel
canto _Mother and Poet_, madre e poetessa): il salotto della Savio
era alquanto riservato, e non solo patriottico, ma anche letterario,
illuminato dalla gloria di Giovanni Prati, che lo frequentava. Olimpia
Savio, bella gentildonna dai ricchi riccioli pioventi, e che, vecchia,
vidi inondare di lagrime disperate un sasso, ch'ella serbava come santa
reliquia (sasso colorato del sangue prezioso d'uno de' suoi figli
caduto in battaglia) era gentil poetessa, degna madre dell'ardente,
soave e indimenticabile baronessa Adele, che inspirò sì gentile
passione al duca di Castromediano; il _bel duca bianco_, martire delle
galere borboniche, morto indegnamente negletto dalla patria, e del
quale parla anche Paolo Bourget nelle _Sensations d'Italie_.

La società aristocratica torinese serbava forme più rigide che quella
di Milano. Massimo D'Azeglio ritrae ne' _Miei Ricordi_ (con un'evidenza
degna del Molière e del Goldoni) un dialogo della società patrizia
torinese più severa: dialogo ch'è la biografia di quel vecchio mondo,
orribilmente scandalezzato all'annuncio che lui, un marchese d'Azeglio,
s'era messo a fare il pittore!...

La società torinese vivea divisa nel vecchio partito legittimista,
ostilissimo alle idee liberali di Camillo Cavour. La marchesa
d'Arvillars, la marchesa di Cortens, e la contessa di Robilant (madre
del mutilato di Novara, ministro del regno d'Italia) primeggiavano in
quella rocca feudale, che non mancava di certa grandezza. A Torino, si
notava anche un'aristocrazia nemica dei Lombardi; ma non era, forse,
la più intelligente. Il partito dominatore era quello degli uomini
politici e militari, direttori della pubblica cosa.

Alcune dame francesi avean fissata dimora a Torino per le nozze
contratte. La baronessa di Villanova nata de Coriolis, la contessa
Berton de Sambuy nata de Chabrol, brillavano nella prima schiera. La
marchesa Ternengo era “la plus charmante et la plus blonde des veuves„
ricorda un diplomatico francese; il quale racconta che la marchesa
d'Aglié, nata Boyl, e le contesse Mestiatis e de Cardenas allestivano
rappresentazioni da _salon_, delle quali i proverbii di Alfredo de
Musset facevan le spese.[143]

Nel salotto della marchesa de Rorà, potevano penetrare soltanto le
signore d'una nobiltà autentica: ma vi andavano anche signori non nati
nobili, purchè celebri per valore militare o per ingegno.

La principessa Cristina Belgiojoso alloggiava più volte presso la
brillante sorella Giulia e si trovava con Camillo Cavour, col generale
Lamarmora, con tutta una corona di grandi, ai quali dobbiamo, in
buona parte, la nostra indipendenza. E fu là, al raggio di Camillo
Cavour (ch'ella avea conosciuto e ricevuto nel proprio celebre salotto
di Parigi), fu là, nelle sale della sorella Giulia, che Cristina
Belgiojoso s'accese di nuove simpatie per Casa Savoja. L'infelice
Carlo Alberto era tristemente sparito dalla scena d'Europa, in esilio,
lasciando il trono a Vittorio Emanuele II; leale figura di soldato,
di re, e accortissimo diplomatico, circondato da uomini di singolar
valore, saldissime tempre, maschie figure devote al dovere, al
sacrificio.

La principessa Cristina non bramava altro che la libertà,
l'indipendenza d'Italia, poco o nulla importandole che si conseguisse
(finalmente!) con questo o con quel partito, con questi uomini o con
quelli. Era stata mazziniana, quando tutt'i liberali della prim'ora
confidavano nel Mazzini: divenne monarchica e sabauda, quando molti
con lei fidavano in Carlo Alberto; ridivenne mazziniana quando vide
Carlo Alberto debole e irresoluto, e il Mazzini a capo d'una repubblica
romana bene o male costituita; e tornò ad abbandonare il Mazzini
quando scorse il nuovo funesto errore della tentata insurrezione del 6
febbrajo 1853 a Milano, per tornare di nuovo monarchica e sabauda, al
cospetto di un gran re, Vittorio Emanuele II, e d'un grande ministro,
Camillo Cavour. Monarchica, sabauda; ma _italiana_ sempre!

La principessa Cristina teneva frequenti colloquii con Camillo Cavour
sulle condizioni politiche della Lombardia, che, specialmente dopo
il 1853 impegnavano quasi tutto il pensiero e l'attività dell'insigne
ministro. Li teneva, nelle prime ore del mattino in casa Rorà, o nella
villa di Campiglione presso Pinerolo, villa sontuosa dei Rorà. Camillo
Cavour voleva essere informato di tutto; e nulla gli sfuggiva.

La Lombardia passava, allora, un momento assai pericoloso. Dopo
il tragico tafferuglio mazziniano del 6 febbrajo, eran successe le
vendette austriache. Il più stretto e più insensato stato d'assedio
venne inflitto alla città, con obblighi odiosi e stolti imposti a
intere classi della cittadinanza, come quello fatto ai proprietarii
di tenere accesi tutta la notte i lumi alle finestre delle loro case,
temendo che, in una nuova insurrezione, venissero dagl'insorti spenti
i fanali per lavorare di coltello con più agio nelle tenebre....
E impiccagioni, senza processi, nel castello; e, poichè vennero
a mancare le corde, fucilazioni, e anche d'innocenti! Sequestrati
tutt'i beni dei profughi; e i nefandi processi di Mantova; e là altre
forche! Rigurgitavano d'intemerati patrioti le carceri e le fortezze
dell'impero. Spie dappertutto: agguati, sospetti, spade, fucili,
polveri, cannoni, odii, vendette dappertutto: il regno del terrore.

E, dopo, d'improvviso, gran mutamento di scena. Amnistia, perdoni;
tolti i sequestri; promesse di miglioramenti nelle amministrazioni; e
mani austriache tese per stringere quelle degli italiani. Ma le destre
degl'italiani stringevano invece il fucile per combattere un'altra
guerra, la decisiva guerra dell'indipendenza.

Il governo di Vienna ebbe un'idea abilissima. Mandò nel regno
Lombardo-Veneto il giovane arciduca Massimiliano per conciliare gli
animi. E il seducente principe d'Absburgo, entrato in Milano colla
giovane, bella sposa, Carlotta del Belgio, si gettò subito a una
vasta opera di pacificazione, di concordia, di affetto tardivo....
ahimè quanto tardivo!... Si desidera sapere fino a qual punto arrivò
l'intelligente e geniale generosità dell'arciduca Massimiliano, che
doveva finire poi così lugubremente sotto il piombo messicano?... Nella
loggia del Palazzo ducale a Venezia, si stavano collocando i busti dei
veneziani più illustri; e Massimiliano d'Austria fece erigervi il busto
del doge Andrea Gritti, che avea tanto combattuto un altro Massimiliano
d'Austria, l'imperatore Massimiliano I, promotore della famosa Lega
di Cambrai contro la Repubblica di Venezia! Il busto del doge Andrea
Gritti (opera dello scultore Luigi Borro), reca quest'epigrafe dettata
dallo stesso arciduca Massimiliano: “ANDREA GRITTI — PROVVEDITORE
POI DOGE — SCIOLSE LE SPIRE DELLA LEGA MACCHINATA IN CAMBRAI.
— MASSIMILIANO I RESPINSE — E DA UN DISCENDENTE DELL'OSTEGGIATO
MONARCA — EBBE QUI ONORE D'IMMAGINE — NATO NEL 1454, MORTO NEL 1538
— DALL'ARCIDUCA FERDINANDO MASSIMILIANO D'AUSTRIA.„ — Si poteva
immaginare tratto più cavalleresco e più simpatico?... Come resistere
a omaggi tanto amabili resi ai nostri grandi?... Eppure, tranne rare
eccezioni di alcuni, che troppo amaramente scontarono le proprie
illusioni, i Lombardi e i Veneti (gloria a loro!) seppero resistere.

Camillo Cavour aveva ben ragione di temere di quest'uomo, che, come
Alessandro Manzoni diceva di Massimo d'Azeglio, era “nato seducente.„
Tanto più ne temeva, poichè allora, proprio allora, il grande ministro
apriva trattative con Napoleone III per un ajuto delle armi francesi
alle armi del Piemonte, affine di espellere una buona volta, e per
sempre, gli stranieri dalla terra lombarda e dalla Venezia.

Da Torino, Camillo Cavour mandava consigli, ch'eran ordini, a Milano,
perchè i Lombardo-Veneti non solo resistessero a tutte le belle
lusinghe arciducali, ma rispondessero con atti ostili ai sorrisi di
benevolenza e d'amicizia. Egli voleva a tutt'i costi infrangere il
sogno, che l'arciduca Massimiliano idoleggiava: quello di fondare un
regno lombardo-veneto, protetto dalle ali dell'aquila d'Absburgo,
ma autonomo, con ministri proprii, con amministrazione propria,
circoscritta nei confini della Lombardia e del Veneto. Il conte di
Cavour cominciò col mandare da Torino a Milano, Emilio Dandolo, il
fratello d'Enrico, morto ventenne all'assedio di Roma, e anch'esso
combattente in quella lotta sanguinosa. Camillo Cavour parlò a Emilio
Dandolo così: “Dite ai vostri amici che facciano mettere di nuovo
Milano in stato d'assedio! Tirate delle sassate alle sentinelle,
scrivete su tutt'i muri: _Viva l'Italia!_„ E, subito dopo, il conte di
Cavour inviò a Milano un altro patriota, il conte Cesare Giulini Della
Porta, uomo di forte senno politico, e ascoltatissimo, collo stesso
mandato: “Fate mettere Milano in stato d'assedio!„ Lo scopo del Cavour
era semplicissimo: far vedere all'Europa che l'Austria era un elemento
di disordine in Italia, e che doveva perciò esserne espulsa.

Quello fu un momento storico, vitalissimo per l'Italia; e il salotto
della contessa Clara Maffei, guidato dall'imperturbabile Carlo Tenca,
direttore del _Crepuscolo_, illustrato da Emilio Visconti-Venosta, da
Cesare Giulini, da Tullo Massarani, da Antonio Lazzati, da Giuseppe
Finzi.... quel salotto, focolare d'agitazione, oppose all'arciduca
d'Austria la resistenza più tenace, più inesorabile: diffondeva la
“parola d'ordine„ nella città, nella provincia, e, mercè Giovanni
Visconti-Venosta (fratello d'Emilio) e d'altri animosi, organizzava
con audacie incredibili l'emigrazione dei giovani delle città e
delle campagne; — incessante, grandiosa emigrazione nel Piemonte;
avvenimento, voluto anche questo da Camillo Cavour; il quale sperava
di porgere nuovo incentivo all'Austria perchè essa, per la prima,
dichiarasse guerra al Piemonte, sembrando così, agli occhi dell'Europa,
la vera provocatrice.[144]

E intanto avveniva un fatto glorioso, che la storia della civiltà
scrive a caratteri d'oro: Camillo Cavour e Napoleone III fondavano,
d'accordo, un nuovo diritto pubblico d'Europa: il diritto della
nazionalità. Fin dal 16 novembre del 1848, lo statista piemontese
lanciava sul _Risorgimento_, l'animoso giornale di Torino, sacrosante
parole che fanno pensare ai bei versi dell'Aleardi:

      Iddio con immortali
    Caratteri di monti e di marine
    Ha segnate le patrie.

“La natura (scriveva il Cavour) ha voluto che le nazioni conservino
le loro autorità speciali, che rispettino a vicenda i confini, le
abitudini, le lingue, che si amino e non si fondano, che vivano
ciascuna da sè e non sieno violentemente accozzate e asservite.
Napoleone, il gran maestro di mezzi energici, credette che con
eguale facilità si potesse vincere una battaglia sul ponte di Lodi e
cancellare una legge della natura. Tutto gli arride un momento, e tutto
si piega davanti a lui. Distrugge i troni nemici e dispensa novelle
corone, calpesta le masse, ride de' sapienti, forza a suo modo fino il
commercio e l'industria; ma nel momento in cui pare vicino a stringere
nel suo pugno la monarchia universale, una manovra sbagliata sul campo
di Waterloo sopravviene a scoprire che tante fortune non erano se non
lo splendore di una meteora, trascorsa la quale doveva apparire la
verità semplice e nuda quanto l'isola di Sant'Elena.„


Ma non solo il salotto Maffei: un altro salotto milanese, quello di
don Carlo d'Adda, l'incrollabile sabaudo, spiegava la politica della
resistenza.

Il padre di Carlo d'Adda era uno dei tanti figli di Febo d'Adda,
al quale Giuseppe Parini consacrò l'ode _Alla Musa_. Devotissimo
all'Austria, avea sposata la figlia d'un eccelso personaggio austriaco.
Ma, non ostante l'educazione imperiale, Carlo d'Adda seguì le
tradizioni del patriziato liberale lombardo, onorato da un Federico
Confalonieri e dagli altri patrizii del _Conciliatore_. Alto, magro,
come Massimo d'Azeglio, risoluto come l'autore d'_Ettore Fieramosca_,
Carlo d'Adda diceva ciò che avea nel cuore: pensava ad alta voce.
In Carlo Alberto, egli tenne fede, anche allora che questo “Amleto
dell'indipendenza„ come per primo lo definì il Mazzini, ondeggiava
in un nuovo cupo monologo d'“essere o non essere„. Immaginarsi con
quanto ardore Carlo d'Adda si pose all'opera allorchè dal figlio di
Carlo Alberto e da Camillo Cavour trasse sicuri affidamenti per la
liberazione d'Italia! Come nel salotto Maffei, si raccoglieva l'alta
borghesia e parte dell'aristocrazia lombarda intorno al Tenca e alla
contessa Clara; così, nel salotto d'Adda, in via del Giardino (ora
via Alessandro Manzoni) si raccoglieva quasi la stessa società,
intorno a don Carlo d'Adda e a donna Mariquita d'Adda, figlia del
principe Pio Falcò, spagnuola di nascita, rara bellezza, dai bruni
capelli opulenti. Il salotto d'Adda non contava i martiri del salotto
Maffei; ma era quello che respingeva inesorabile gl'inviti alle feste
di Corte che, con grazia, inviava a quei cavalieri e a quelle dame
l'arciduca Massimiliano. Nel salotto Maffei, si cospirava più pensosi
che ridenti: nel salotto d'Adda, si cospirava fra le celie di buon
genere. Nei bellissimi occhi della piccola, esile contessa Clara
Maffei, lampeggiava il fuoco del patriottismo a tutta prova; ma quegli
sguardi si velavano anche spesso di lacrime al pensiero dei cari amici
incarcerati nelle fortezze dell'Impero austriaco: ella sentiva tutt'i
dolori degli altri, e soffriva ancor più se non poteva consolarli.
Donna Mariquita d'Adda, al pari del marito Carlo, respingeva le
tristezze, e brillava per lo spirito caustico che passava la pelle:
una vera Clorinda delle facezie originali e pungenti, ch'ella lanciava,
come dardi, contro i nobili irresoluti, contro coloro che ondeggiavano
fra la volontà del Cavour e le lusinghe di Massimiliano. Nella sala
di casa d'Adda (sala rossa, il cui color fiammante si confondeva col
colore della perla) si riunivano anche parecchi eminenti patriotti
del salotto Maffei, Emilio e Giovanni Visconti-Venosta, Cesare
Giulini, Ruggero Bonghi, Emilio Dandolo; i quali si scambiavano la
parola d'ordine con Carlo d'Adda, col marchese Carlo Ermes Visconti.
— Alberto Visconti d'Aragona e i Trivulzio, i Trotti, i Litta, i
Somaglia, i Resta.... tessevano concordi con essi una vasta, fitta
rete di cospirazione, della quale ogni filo era pensato, coordinato,
diretto a uno scopo ben preciso. E quali somme si versavano per ajutare
l'emigrazione, che crebbe come le onde d'un torrente e divenne un
fiume! I giovani della miglior società diedero il buon esempio, e
partirono, pronti alla guerra.

Ma, anche in quest'opera abilmente politica e necessaria, Giuseppe
Mazzini intervenne per iscompigliare le fila di Camillo Cavour.
L'agitatore disapprovava l'emigrazione e voleva fermarla per non
privare (egli andava dicendo a Benedetto Cairoli e ad altri fidi) la
Lombardia di giovani braccia, atte a una nuova rivolta!... Non era
dunque ammaestrato abbastanza da tanti disgraziati, lagrimevoli suoi
tentativi?... Pur troppo, non s'accorgeva delle verità che gli andava
ricantando Gustavo Modena, così devoto a lui, ma così sincero!...
Volendo alludere a tutt'i tentativi infelici, a tutt'i funesti errori
mazziniani, il sommo attore definiva l'agitatore ligure con una delle
sue solite beffarde parole: lo chiamava _pesta-l'-acqua_.

Intanto il Mazzini volle penetrare, sotto mentite spoglie, a Milano
per impedire qui, sul posto, l'emigrazione in Piemonte di Casa Savoja.
La polizia austriaca seppe subito della venuta dell'agitatore; ma
non fu capace di scoprire dove ei si fosse annidato. E come potea,
essa, infatti, sognarsi che il temuto rivoluzionario se ne stava a
Milano, protetto da un impiegato della stessa polizia?... Il Mazzini
alloggiava, infatti, in via Lanzone, in casa del commissario di polizia
Zanetti, occulto amico dei nostri.

Quel grande, sventurato idealista, s'accorse alla fine che, contro
l'opera pratica di un Cavour, contro l'emigrazione crescente nulla
poteva; e disparve.


La principessa Cristina Belgiojoso, riacquistati gli averi, partecipò
largamente, come l'usato, al nuovo contributo patriotico. Tornata
a Milano, preferì d'abitare in mezzo a' suoi contadini di Locate,
operando anch'ella per raggiungere al più presto gli scopi di Camillo
Cavour. D'intesa col grande ministro (che il vecchio principe di
Metternich dal suo triste, silenzioso ritiro definiva il “solo
diplomatico d'Europa„) la principessa Belgiojoso cominciò a scrivere,
allora, in francese, una storia di Casa di Savoja, coll'intento di
rendere simpatica questa dinastia alla corte di Napoleone III e alla
Francia stessa, dove la causa italiana, tranne l'imperatore e pochi
altri, non risvegliava certo, allora, ardori eccessivi....

Il libro non potè uscire che nel 1860.[145] L'autrice dichiara
subito, nella prefazione, d'avere scritto questa storia collo scopo
di sostenere il proprio partito monarchico, e che non ebbe tempo
di cercare nuove fonti storiche, nuovi fatti, nuove circostanze: si
accontenta di riferire soltanto ciò che ha trovato in altri autori.
Nella Casa di Savoja, ella scorge una protetta del Cielo; una dinastia
prescelta dalla Provvidenza per compiere un supremo disegno di
giustizia.

Un critico italiano, che all'erudizione accoppiava la clemenza dei
giudizii e la genialità dello stile, Eugenio Camerini, profuse fiori di
lodi sull'_Histoire de la Maison de Savoie_ della Belgiojoso:

   “La principessa si lascia andare alla corrente dei fatti, e così
   i politici come i militari le vengono descritti con evidenza e
   rara efficacia. Ai momenti solenni in cui l'italianità dei fini
   di Casa Savoia emerge più chiara, ella li nota, tornando tosto
   all'incanto delle sue narrazioni, che ci rinnovano una storia
   cento volte detta. Un arguto scrittore, che tiene del Carlyle
   (Carlyle un poco annacquato), ha preso lo stesso assunto che
   la principessa, e si fece lodare poco in Inghilterra e nulla
   in Italia. Egli non ha saputo vedere e rendere il drammatico
   dei fatti, nè ha penetrato molto a fondo le loro ragioni.
   Clorinda ha vinto Tancredi. Ma in questa donna si accoppiano con
   mirabil tempre l'affetto, l'immaginazione e la perspicacia. La
   Principessa ha il dono del raccontare. Ella, come la Gloricia
   ariostesca, disegna in terra una nave, e la fa levare, nella più
   splendida pompa e gloria a' suoi incanti.„[146]

E mentre di nuovo cospirava, mentre scrivea l'_Histoire de la Maison de
Savoie_, Cristina Belgiojoso, per rallegrare i mesti tempi, allestiva
nel teatrino della propria villa di Locate spettacoli di commedia,
ai quali invitava giovani dame e cavalieri della società milanese.
Recitava ella stessa, col poeta Ippolito Nievo!... L'autore di
racconti campestri ritratti dal vero, il più genuino dei manzoniani col
romanzo ciclico _Le Confessioni d'un ottuagenario_ portava riverente
ammirazione alla grande patriota; le era amico. Il Nievo s'arruolò
poi con Garibaldi e combattè coll'eroe sui colli lombardi; fu uno dei
Mille, e, a soli ventinove anni, sparì, naufrago, nelle profondità del
Tirreno. Burbero il suo aspetto, burbere le sue parole, burberi i suoi
modi; ma l'animo suo, sotto la rude scorza, chiudeva tesori di affetti
e di delicatezza. È curioso conoscere (non è vero?) un Ippolito Nievo
attore-dilettante alla vigilia della mitraglia, dell'olocausto!...
La principessa gli affidò la parte del protagonista nel _Sior Todaro
brontolon_, del Goldoni; parte che si adattava bene al Nievo; se non
che, questi, altissimo, toccava col capo il soffitto del teatrino di
Locate: un _brontolon_ lunghissimo; ma il solo che, come padovano,
pronunciasse a dovere il dialogo di papà Goldoni.


Oh, ma non commedie bensì tragedie, sanguinose tragedie erano ormai
imminenti sui campi lombardi!... Tutta l'aria fremeva di guerra.
L'arciduca Massimiliano partì colla sposa, richiamato a Vienna dalla
Corte, che, stretta ai vecchi diritti della corona, e gelosa, temeva
che Massimiliano raggiungesse il suo scopo, non più segreto, di
costituire un Regno Lombardo-Veneto, ponendosi egli a capo, egli re!...
E quello fu un bel momento d'esultanza per Camillo Cavour! Il grande
ministro del Piemonte diede una gran rifiatata; e rise ben di cuore al
nuovo errore grossolano, commesso dalla diplomazia di Vienna. Ritirare
un principe di generosi ideali, che avea già pensato a un ministero
d'italiani, a una _Gazzetta italiana_ e che, col tempo, avrebbe forse
vinto molte ostilità!... Quale sbaglio politico per l'Austria! e quale
fortuna per l'Italia! E il Cavour trascinava intanto Napoleone III alla
guerra dell'indipendenza italiana!...


Una memoranda sera avemmo nel teatro alla Scala. Si rappresentava
_Norma_ del Bellini. E _Guerra! Guerra!_ si canta nel magnifico coro
fremebondo. E _Guerra! Guerra!_ urlano tutt'i nostri nella platea,
nei palchi, alzando e agitando minacciose le braccia verso la loggia
di proscenio, a destra, dove sta seduto il generale austriaco Gyulai;
il qual Gyulai di scatto balza in piedi, e, pestando la sciabola
contro il pavimento, urla anch'esso, inferocito, _Guerra! guerra!_
— e tutti insieme scattano in piedi gli ufficiali austriaci dalle
bianche tuniche, che, per vecchio uso, occupano serrati le due prime
file di poltrone nella platea; e battono anch'essi furiosi le punte
delle sciabole contro il suolo, gridando unanimi _Guerra!_... Ed
è un fragore, un uragano di urli, di trombe, di colpi di tamburi,
un inferno; e _Guerra! Guerra!_ si ripete ancora da tutti. Sì:
_guerra!_... Ecco Magenta!




XX.

Dopo la battaglia di Magenta.

  Particolari della battaglia di Magenta. — La liberazione di
  Milano. — Memorabile serata nel teatro alla Scala. — Battaglie di
  Melegnano, di San Martino e Solferino. — I feriti accolti nelle
  famiglie. — Carme d'un soldato francese. — Carmi di una poetessa
  inglese. — Camillo Cavour in casa della Belgiojoso. — Massimo
  d'Azeglio governatore di Milano. — L'_Italie_, giornale politico,
  fondato dalla Principessa. — Altre pubblicazioni politiche di lei.
  — La visione dell'Italia futura.


Una battaglia orrenda; una strage, il cui pensiero fa fremere.... Uno
sterminio; e ai feriti mancavano i soccorsi. Non vi erano ambulanze;
la Croce Rossa non era spuntata ancora; e nulla la suppliva in quella
Magenta, oscuro villaggio lombardo, divenuto d'improvviso famoso
sulla terra per la vittoria di Napoleone III, di Mac-Mahon, de' suoi
soldati, per l'ajuto possente del nostro Manfredo Fanti, liberatori di
Milano!...

Il 4 giugno 1859! Giorno di lacrime in mille e mille famiglie
dell'Impero austriaco e della Francia; giorno di ebbrezza pei Lombardi.

Napoleone III avea fissato quel giorno per impadronirsi della
riva sinistra del Ticino.... Dov'è il secondo corpo d'esercito di
Mac-Mahon?... Seguito dall'esercito di Vittorio Emanuele II, deve
portarsi a Turbigo sopra Boffalora e Magenta; mentre la divisione dei
granatieri della guardia deve occupare la testa del Ponte San Martino e
il terzo corpo d'esercito, quello del maresciallo Canrobert (magnifico
tipo di soldato), deve avanzarsi sulla riva destra per passare il
Ticino nello stesso punto. Questi forti, votati al cimento, son pronti;
son pronti i soldati francesi allo squillar delle trombe, al rullar dei
tamburi: e lampeggiano le sciabole brandite e i fucili, all'aurora che
sorge placida e maestosa, quasi benedizione solenne a tanti sposi della
gloria e della morte.

L'imperatore dei Francesi è là, al ponte San Martino, circondato dai
granatieri della guardia: egli comanda tutto l'esercito suo, e frena
a stento un impeto: è pallido. Pensa ei forse a Napoleone I che, in
altre battaglie, si scagliò contro lo stesso nemico?... L'ungherese
generale d'artiglieria Gyulai, dal viso di gatto, sembra tranquillo:
a lui è affidato dall'imperatore Francesco Giuseppe II il comando di
tutte le armi austriache: ed egli spera ben di tagliare l'esercito
francese del Ponte San Martino, isolando così tutti i nemici che
passeranno il fiume. Ma il generale Regnaud di Saint-Jean d'Agély,
comandante in capo della guardia, slancia la brigata Wimpffen contro
Boffalora; e tutti i generali che agiscono a' suoi ordini e i soldati
si lanciano al conflitto, che non volge loro propizio. Ecco il generale
Clerc!... Mentre guida gli zuavi della guardia alla carica sopra Ponte
Vecchio, cade ferito a morte; il generale Wimpffen è ferito al volto;
il generale di divisione Mellinet ha due cavalli uccisi sotto di sè, ma
persiste e sostiene per quattro ore gli attacchi dell'austriaco, finchè
arriva il maresciallo Canrobert colla brigata Picard; e giungon, rapide
come folgori, le divisioni Vinoy, Renault, Trochu. Il villaggio di
Ponte Vecchio è preso e ripreso sette volte. Mac-Mahon, il predestinato
della vittoria, s'avanza con le due colonne, ch'ei comanda, da Magenta
a Boffalora; ma da questo villaggio del Ticino gli Austriaci, vedendosi
incalzati, sono ormai usciti gettandosi quasi tutti su Magenta.

Magenta si tramuta in una fornace di fumo, di schianti, di urli, di
fuoco. In varie case, gli Austriaci son penetrati, e dalle finestre,
dai tetti si difendono come eroi scaricando i fucili. Ah, i corazzieri
moravi, i fanti Paumgartner dalle tuniche bianche ornate di verde!
i cacciatori boemi dal cappello piumato e dalla tunica grigia! e i
terribili cacciatori tirolesi Kaiser Jäger dall'infallibile _Stutzen_!
Una palla dei tirolesi, trincerati come in un forte nella casa
Giacobbe, atterra il generale francese Espinasse, che sta attaccando
il villaggio; e una fila di mitraglia ecco fulmina la casa; i tirolesi
resistono ancora, ma ne devono uscire; e là, sulla porta, gli zuavi,
a uno a uno, li scannano colle bajonette, per vendicare il loro
comandante. Ferocie inenarrabili divampan fra i soldati irruenti,
selvaggi dell'Africa. È un correre di zuavi dai larghi pantaloni rossi;
è un rosseggiar d'Algerini e di sangue. Un torrente di sangue scende
dai gradini d'una angusta, rustica scala dove gli Algerini son volati
all'assalto; e il generale Auger, comandante l'artiglieria del 2º
corpo, fa collocare in batteria sulla strada ferrata quaranta cannoni,
che vomitan di fianco e di traverso lo sterminio sugli Austriaci
fuggenti: è un tuonare d'inferno, è una strage orrenda e inutile;
perchè Mac-Mahon già in pugno stringeva la vittoria e i fuggiaschi si
potean rendere facilmente prigionieri!... Ma all'Auger, geloso degli
allori di Mac-Mahon, premeva d'acquistare anch'egli la sua corona; ed
è corona di barbaro. Già, all'attacco della fattoria di Cascina Nuova,
che precede il villaggio, millecinquecento Austriaci, dopo un leonino
combattimento d'ambe le parti, avean cedute le armi; e la loro lacera
bandiera era stata presa sul cadavere del colonnello.... Squillano
ancora le trombe, ancor rullano i tamburi annunciando la vittoria
latina. Le tricolori bandiere francesi corrono insieme colle tricolori
bandiere italiane; perchè il nono battaglione dei bersaglieri, che
forma la testa della divisione Fanti, e quattro pezzi di cannoni
nostri, arrivati a Magenta sul tramonto, son tornati d'ajuto possente;
onde Mac-Mahon invia dal suo cavallo al nostro Manfredo Fanti (che
passa silenzioso) un nobile saluto.

L'imperatore Napoleone III rimane rattristato a tanto olocausto di
vite; e sale pensoso su un campanile per esplorare la campagna che deve
essere irrigata ben presto da nuovi torrenti di sangue.

A Magenta, e nei dintorni, ben novemilacinquecento caduti seminano dei
loro cadaveri il suolo; e Milano riceve dal generoso soccorso delle
spade francesi e dal Fanti la luce della libertà sospirata.[147]


Durante la battaglia, i Milanesi avevano udito un rombo lontano....
Alcuni eran saliti sulle guglie del Duomo.... La trepidazione,
l'angoscia, agitava tutti.... Sulla sera, un uomo a cavallo comparve a
Porta Vercellina, e lanciò a un gruppo di gente che gli corse incontro
queste parole: “Gli Austriaci son vinti!...„

Verso le otto della sera, cominciano ad apparire nel sobborgo milanese
di San Pietro in Sala i primi carri di feriti; mucchi di Austriaci e di
Francesi, convogli che tracciano il loro cammino con strisce di sangue
sulla polvere della via. E la processione lugubre dei carri continua
e dura tutta la notte nelle tenebre, rotte appena da pochi lumi
semispenti, difesi da carte oliate e pendenti dai carri lenti, lenti.
E la processione dura tutta la mattina dopo; ed è accompagnata dai
gemiti dei feriti, degli amputati. Arrivano pesanti _omnibus_ carichi
di feriti; e i soldati meno colpiti vengono a gruppi, o soli, a piedi,
colle pallide teste, colle mani, col petto a mala pena fasciati dai
contadini: alcuni procedono sorretti dal braccio d'erculei popolani,
che sotto la scorza del loro schietto carattere lombardo, celano
commozione profonda.

Nei sobborghi e nella città, è una grande compassione, pur in mezzo
al giubilo delirante per la vittoria. Molte famiglie accolgono
i feriti francesi, e più di qualche sala è tramutata in corsia
d'ospedale: i feriti austriaci vengono portati all'Ospedale Maggiore.
Duemilaquattrocento feriti!... E, in pochi giorni, arrivano a
diecimila: perchè molti sono inviati dalle cascine suburbane
dove, sulle prime, son stati accolti alla peggio. Nell'ospedale di
Sant'Angelo, i feriti austriaci devono essere portati via dalle stanze
dove giacciono i feriti zuavi, perchè questi, di notte, si alzan dal
letto e vanno a percoterli. Lungo è l'elenco dei morti, assai lungo!...
I soldati morti nell'ospedale di Sant'Angelo, vengon registrati nei
volumi della parrocchia di San Marco. Quanti nomi di caduti, francesi
ed austriaci! Quanti nomi di lontani, ignoti villaggi dei due vasti
imperi in quei funebri registri!... D'un cadavere, nulla si sa: non il
nome, non il reggimento, non la nazione. È stato trovato tutto ignudo
(il solo così) sul campo di battaglia.

I soldati austriaci, rimasti a Milano, si schierano in Piazza Castello:
in fretta, agglomerano insieme i loro bagagli e fuggono.... È il _5
giugno_: data memoranda, che segna la fine di tanti dolori, di lunga
schiavitù; e il municipio di Milano, alle ore due pomeridiane di quel
giorno stesso, proclama con un manifesto l'annessione della Lombardia
al Piemonte. Per l'aria risuonan canti, risa, discorsi concitati
di giubilo tra uomini che prima d'allora non si eran mai visti, e
diventati amici, fratelli in un lampo. I Milanesi sono tutti sulle
strade, come nelle Cinque Giornate; e, nella mattina dell'8 giugno,
per il maestoso Arco del Sempione (degno di Roma) e per l'ampio Foro
Bonaparte, che ricorda il primo Napoleone, ecco entrano solennemente
a Milano, al suon delle campane, fra grida d'entusiasmo indicibile,
l'imperatore dei Francesi e re Vittorio Emanuele II a cavallo, seguiti
dal secondo corpo d'esercito e preceduti dal distaccamento delle
cento guardie e dagli zuavi, la cui musica suona, in cadenza dei
passi trionfali, un inno. Vittorio Emanuele II cavalca alla sinistra
del formidabile alleato, ed è lieto: Napoleone III è triste in mezzo
al trionfo e alle rose che piovono sul suo cavallo. Il vincitore
della battaglia, Mac-Mahon, nominato sul campo duca di Magenta (e se
avesse perduto sarebbe stato fucilato perchè fece tutto il rovescio
degli ordini ricevuti!) è anch'esso coperto di fiori che volan dalle
finestre, dai balconi fra grida di _Viva l'Italia! Viva la Francia!_
Appresso a Mac-Mahon, cavalca il generale Mellinet, colui ch'ebbe due
cavalli uccisi sotto di lui. Egli reca alle gote la cava traccia d'una
palla che a Sebastopoli gliele trapassò da parte a parte....

Ma in quello stesso giorno, gli Austriaci, vinti, si fortificano
a Melegnano. E il duca di Magenta vi manda subito, per ordine
dell'imperatore, il primo corpo d'esercito, comandato dal maresciallo
Baraguey d'Hilliers, quello che non avea avuto l'onore di prender parte
alla battaglia di Magenta. E, a Melegnano, ecco un'altra vittoria!


Quale spettacolo al teatro alla Scala nella sera del 10 giugno!... Un
ricordo quasi fantastico. Nel palco reale, si presentano Napoleone
III e Vittorio Emanuele II, col podestà dalla fascia tricolore,
nominato il giorno innanzi, conte Luigi Barbiano di Belgiojoso. Al
loro apparire, tutti, tutti nella vasta sala prorompono in un applauso
frenetico, interminabile. Le signore, nei palchi, in abbigliamenti
di suprema eleganza, risplendenti di giojelli e di sorrisi, tutte in
piedi. Le acclamazioni, le grida: _Viva la Francia! Viva l'Italia!_
continuano a lungo, mentre l'orchestra suona la fanfara reale e l'inno
imperiale francese. Vittorio gira intorno lo sguardo imperioso e
audace, infondendo in chi lo ammira l'impressione del vero re-soldato:
Napoleone III, impassibile a tanta festa dei cuori riconoscenti,
guarda con occhio velato e obliquo, rivolgendo solo qualche buona
parola al nuovo podestà, Luigi Barbiano di Belgiojoso, che, in piedi,
sta attendendo gli ordini. Nei palchi, colle nostre dame, si vedono
parecchi ufficiali francesi, nuovi alle bellezze italiane.... Chi bada
allo spettacolo, ai cantanti dell'opera?... Di tratto in tratto, nel
silenzio dell'assemblea, scoppia irrefrenabile, unanime, un grido di
gioja.

Una simile festa, nello stesso teatro, dopo una battaglia simile a
quella di Magenta, era stata celebrata in mezzo a clamori di gaudio, il
16 giugno 1800, con un altro Napoleone Bonaparte: coll'“inclito eroe e
liberatore dell'Italia„ come lo chiamava il Marliani, in un manifesto
ai Milanesi. Il nemico sconfitto dalle armi francesi nel 1800 era lo
stesso: l'austriaco. La battaglia: Marengo. E Napoleone III, col nobile
ajuto prestato agl'Italiani, riparava in parte alle colpe, ai delitti
commessi dallo zio verso di noi: dello zio che avea venduto il Veneto
all'Austria, che avea sacrificato alle proprie ambizioni sanguinarie,
migliaja di giovani vite italiche nella Spagna, fra i ghiacci della
Russia, dovunque il despota avea bisogno di “carne da cannone„ onde il
lamento e lo sdegno del Leopardi:

    Pugnan per altra terra itali acciari!

Napoleone III, presidente della repubblica francese avea fatto spegnere
tante nobili giovinezze italiche nella repubblica romana, per ridonare
il poter temporale al conte Mastai Ferretti, che nella disgraziata
insurrezione di Romagna del 1830 gli avea salvata la vita facendolo
fuggire; ma sui campi lombardi, il sovrano francese riparava a quella
strage.

La principessa Cristina Belgiojoso non si trovava nella storica serata
della Scala: era ancora a Parigi. Ma ben presto venne a salutare la
bandiera italiana nella gioconda, libera Milano sua.

Ell'avea raccomandato, ai congiunti qui rimasti, un ufficiale francese
suo amico: il visconte Raimondo de Rivière, capo squadrone nel genio.

“Il solo pensiero che mi amareggia questa guerra (scriveva ella al
marchese Alberto suo fratellastro) è il timore che gli accada una
disgrazia; e il pensiero di ciò che sarebbe di sua moglie e de' suoi
tre bambini, se fosse ad essi tolto. Basta: spero in Dio che ci sarà
serbato; e mi conforta il saperlo in parte dove ho parenti, e dove non
sarà trattato come straniero!„

Alla principessa premeva di rivedere Napoleone III e di ringraziarlo
della promessa di Londra, ora splendidamente mantenuta. Sì,
splendidamente, chè, ben presto, un'altra battaglia sanguinosa si
combatte dai Francesi e dai nostri a Solferino e a San Martino. Dopo
la battaglia, altri settemila dugento feriti arrivano a Milano! La
cittadinanza ne è avvertita; e più di trecento carrozze, riccamente
allestite, rischiarate da fanali, e alcune condotte da gentiluomini
della più antica aristocrazia, stanno alla stazione per raccogliere i
feriti e portarli agli ospedali o alle loro proprie case. Una doppia
ala, formata da guardie civiche impedisce la ressa, la confusione,
protegge il libero cammino degli equipaggi: di questi, molti vanno
lenti lenti, per non offendere con brusche scosse i moribondi. Ecco
sfilano.... passano.... e la folla prima rumoreggiante, ora tace
impietosita.... Le torcie, tenute dalle guardie civiche, rischiarano la
tragica scena.


Dopo Solferino, Napoleone III troncò, purtroppo, la guerra
dell'indipendenza italiana ch'egli avea solennemente promesso di
condurre _fino all'Adriatico_ per liberare Venezia; pur troppo, firmò
la pace di Villafranca, che gettò nella desolazione i Veneti e i
Lombardi stretti in un solo, forte nodo d'affetto fraterno. Perchè
quella pace frettolosa, dopo tanta vittoria?... Ora sappiamo ciò
che allora i più ignoravano del tutto: Napoleone III fu costretto a
troncare, d'un tratto, la guerra contro l'Austria e rimandar sollecito
le truppe in patria perchè i Prussiani, approfittando del momento,
minacciavano le frontiere francesi.

Parton da Milano le truppe alleate, e sono affettuosissimi addii!...
Interprete del sentimento cittadino, Tullo Massarani scrive in
idioma francese un caldo saluto ai partenti su foglietti che vengono
distribuiti a migliaja, e accolti con festa. E un povero soldato
francese dell'89º reggimento di linea, Emanuele Augusto Roche, manda
alla luce un opuscolo poetico: _Le passé, le présent et l'avenir, dédié
aux Milanais_. Non sono precisamente versi sfolgoranti come quelli
di Vittor Hugo; ma che importa?... Come vibran d'onor militare! come
ardono d'affetto verso l'Italia! Alla povera Venezia, lasciata in
catene colla pace di Villafranca, il poeta-soldato esclama commosso:

    La paix de Villefrance a laissé dans les fers
    Le Lion de Saint-Marc, cet époux de la mer.
    O Venise! Tu pleures et ton indépendance
    Et ta splendeur passée! Tes rêves d'espérance
    Semblent évanouis! Relève ton courage,
    Regarde l'avenir!...
    Compte aussi sur les fils de cette noble France!
    Tu possèdes déjà tous les vœux de leur cœur![148]

Nobile e caro fratello! O soldato dell'89º reggimento di linea,
Emanuele Augusto Roche, non solo combattente per noi, ma anche poeta
per noi!... Che ne è avvenuto di te, o gentil valoroso, dopo qual sacro
anno di vittorie latine? dopo il 1859?...

Altri canti di muse straniere si elevarono allora per noi, ch'eravamo
elemento di generosa commozione nei cuori sublimi. Elisabetta Barrett
Browning, la poetessa inglese che chiama Italia “_our Italy_„ la nostra
Italia; colei che pianse in _Mother and Poet_ (_Madre e poetessa_) i
due ricordati figli di Olimpia Savio, ufficiali d'artiglieria, morti
l'uno a Gaeta, l'altro ad Ancona, e cantò di loro: “Morti! uno d'essi
ucciso presso il mare a oriente — l'altro ucciso all'occidente presso
il mare„; quella appassionata, libera Browning, “il cui aureo verso
(come disse il Tommaseo) fu anello fra Italia e Inghilterra„; inneggiò
a Napoleone III in Italia; fremette in versi di fuoco alle “prime
notizie di Villafranca„; e delineò una fulva lombarda, “dama di Corte„
del 1859, al letto dei feriti in un ospedale; innocuo errore, perchè
in quell'anno, in quei momenti, non v'eran dame di corte lombarde
(nominate dopo); ma è vero (e quanto!) il fondo della lirica, eco del
tempo. L'anima di quella dama immaginata dalla Browning rispondeva
all'anima delle nostre dame. Eccola in un ospedale (forse nell'Ospedale
Maggiore, sì orribile?...); eccola tra i feriti nei giorni della pace
di Villafranca:

    E andando andando, venne a un letticciolo
      Dove pena un garzon, veneto sangue:
    Ahi, non dice soltanto il proprio duolo,
      Ma il fallir d'una speme il volto esangue!

    Stette ella un pezzo, e in lui fiso lo sguardo,
      Un nome iva cercando, che non venne:
    Se non che il ciglio, men del labbro tardo.
      Due gran lagrime amare non rattenne.

    Lagrime sole per Venezia? Un detto
      Non le uscì, no, ma fremebonda, in fronte
    Stampò un bacio piangendo al giovanetto,
      Come baciasse del Signor le impronte.[149]

La principessa Cristina accorre da Parigi a Milano, e trova
nell'ospedale di Sant'Angelo colui che avea raccomandato con tanto
calore ai parenti, il suo amico di vent'anni, il visconte Raimondo de
Rivière. Egli è ferito gravemente, per una palla toccata a un ginocchio
nella battaglia di Melegnano. I chirurghi temono di doverlo amputare;
ma l'operazione, per fortuna, è scongiurata; e l'infermo a poco a poco
guarisce, felice di vedersi vicina al proprio letto la principessa,
ch'egli avea per tanti anni visitata, e chi sa? forse adorata
anch'egli, a Parigi, nel celebre salotto di lei! La principessa gli
sorride; lo conforta con parole amorevoli; lo rallegra con celie. La
consolatrice non è più seducente come un giorno. Eppure l'incesso della
gran dama si serba squisitamente signorile e dignitoso. I grandi occhi
lanciano ancor lampi alteri; e le linee del volto, ancor più accentuate
che nel passato, dinotano pur sempre la tenacità del volere.

Le feste succedevano intanto alle feste. Frequenti i sontuosi balli in
patrizie famiglie. Spettacoli magnifici alla Scala. Enrico Heine non
avrebbe trovato nel fulgido teatro neppure uno dei pallidi cospiratori
d'un giorno, da lui descritti nei _Reisebilder_.[150] Tutti sembianti
giulivi.... e cuori espansivi! Non più ufficiali austriaci, guardati
come irreconciliabili nemici, ma ufficiali italiani, corteggiatori....
e corteggiati.

A tante feste, la Belgiojoso di rado partecipava. Una sera, comparve
colla figlia Maria nel salotto affollatissimo della contessa Maffei,
in una di quelle elette riunioni, dove la maldicenza era vietata, dove
l'ingegno otteneva un culto elevato.... Ivi tornavano molti esuli....

Quando Vittorio Emanuele II, il vincitor di San Martino e di Palestro
tornò a Milano e aprì le sale del Palazzo reale a ufficiali feste di
ballo, la principessa Belgiojoso, l'illustre patriota, non venne neppur
invitata. Fu un errore del cerimoniere di Corte?... Ella ne sorrise; e
fu subito compensata della visita che le fece Camillo Cavour nella casa
Antona-Traversi (in via del Giardino), dove allora ella avea preso in
affitto un appartamento. Invitò ivi a pranzo il Cavour che si mostrò
graziosissimo e spiritoso colle signore; fra esse la marchesa Luigia
Visconti d'Aragona. Pareva, che l'anima di Cavour brillasse tutta ne'
suoi occhiali, tanto impassibile era quel volto; pure, di tratto in
tratto, un geniale sorriso si disegnava su quelle sottili labbra come
nel ritratto che l'Hayez dipinse e che oggi si ammira nella Galleria
municipale d'arte a Milano.

Camillo Cavour disse alla marchesa Luigia Visconti d'Aragona:

— Sa, marchesa? Io ho letto parecchie sue lettere.

— Come, Eccellenza?... Io non ho mai avuto l'onore di scriverne a
Vostra Eccellenza.

— Non a me, ma a sua cognata la marchesa Giulia Rorà, di Torino. Quelle
sue lettere parlavano della società milanese.

— Mio Dio?... Se avessi saputo che un Camillo Cavour le avrebbe lette,
avrei cercato di scriverle un po' meglio....

— M'interessavano molto.

Parlavano, infatti, della società milanese, circuita dalle cortesie
dell'arciduca Massimiliano. Nulla sfuggiva al sommo ministro. Anche,
a Milano si metteva, prima dell'alba, allo scrittojo e segretamente
riceveva egregi gentiluomini milanesi, che interrogava sul passato e
sul presente,

Massimo d'Azeglio ammirava anch'egli Camillo Cavour; ma ne approvava
in tutto la politica?... L'autore dell'_Ettore Fieramosca_, dopo il
disastro di Novara, aveva spianata la via al Cavour, ma non s'accordava
sempre colle vedute di lui, specialmente per la questione romana.

Nel 13 febbrajo del 1860, Massimo d'Azeglio venne mandato governatore
a Milano, nella cara città che, negli anni più baldi e più felici, gli
aveva elargito due allori in una volta: di romanziere e di pittore.
Oggi, i romanzi e le pitture del d'Azeglio hanno perduto di pregio; ma
valgono quali documenti d'un'epoca, nella quale la penna e il pennello
lavoravano concordi a servigio de' patrii ideali.

Massimo d'Azeglio, in conversazione, non rideva mai. Lasciava cader
qua, là, le sue ironie, le sue facezie più o meno pungenti, rimanendo
impassibile. Era amico della Belgiojoso, che lo stimava grandemente
per il suo fermo carattere, e non si sarebbe mai permessa con lui gli
sprezzanti atteggiamenti che adoperava con altri, i quali pretendevan
di sfoggiare con lei lo spirito.... che non possedevano.


Dinanzi ai rapidi, grandiosi fatti, che si svolgevano nel nostro paese,
la Belgiojoso palpitò ancora dell'antica passione: della politica.
Troppe questioni capitali (come quella del papato) sorgevano nel
tumultuoso formarsi dell'unità italiana; e la principessa sentiva il
bisogno di esprimere le proprie idee; sopratutto, sentiva il dovere,
come italiana della vigilia, di continuare l'opera sua fra le classi
dirigenti. Fondò allora un grande giornale politico quotidiano,
_L'Italie_, che cominciò ad uscire nel martedì 2 ottobre del 1860
a Milano (presso la tipografia Boniotti), avendo per redattore-capo
Léonce Dupont, fino giornalista, che scriveva gli articoli di fondo,
i così detti _primi Milano_, saturi di senno e di quell'erudizione
storica, indispensabile pei raffronti dei fatti e per le origini
di tante questioni. Svolgendo la raccolta di quella prima annata
dell'_Italie_, troviamo lunghi e frequenti articoli firmati: “Cristina
Trivulzio Belgiojoso„. Qualche volta, fra la principessa e il suo
redattore-capo sorge cortese polemica sulle questioni capitali, come
si può vedere nei primi numeri dell'ottobre riguardo alla necessità
dei congressi europei in luogo di guerre devastatrici. Léonce Dupont
risponde all'illustre collega che non sempre i congressi sono efficaci:
se si fosse riunito un congresso avanti la guerra del 1859, si avrebbe
avuta, forse, la liberazione della Lombardia?... E se si fosse riunito
un congresso dopo la pace di Villafranca, si sarebbero ottenute le
annessioni?

L'_Italie_ (nelle cui colonne la Belgiojoso emulava, con minor brio,
ma con più compostezza e saggezza, la prosa dell'antica sua rivale
madama de Girardin) aveva l'aspetto e il contenuto dei grandi giornali
di Parigi. Ricco il notiziario di tutti gli Stati d'Europa; ma neppure
una parola di cronaca milanese, tranne i manifesti del municipio e
l'annuncio degli spettacoli teatrali: le bazzecole municipali non
erano, infatti, assorbite dagli avvenimenti prodigiosi e febbrili di
quei giorni? Nella sera del 2 ottobre 1860, uscì a Milano (e anch'essa
per cura principale della Belgiojoso) un'_Italia_, ridotta di formato,
e in italiano. L'edizione francese parlava all'Europa; l'edizione
italiana parlava ai Milanesi.

Chi può pensare che l'intrepida pubblicista trattò sull'_Italie_
persino l'arduo tema della legge dei Comuni, e quello sulla convenzione
franco-italiana, che nel 1864 agitava gli animi e le penne?...

Ma l'_Italia_, sopraffatta à Milano da altri giornali cittadini in
italiano, languì presto: e il 15 ottobre dello stesso anno, scomparve.
Invece, la maestosa _Italie_ vigoreggiò a Milano sino a tutto il 13
febbrajo del 1861; nel qual giorno si trasferì a Torino, sede, allora,
del Parlamento. Infatti, non più nella liberata Milano, bensì a Torino
ferveva ormai, di nuovo, il centro della vita politica italiana; ed ivi
l'_Italie_ continuò ad uscire ogni giorno, trasportando poi i penati
nelle capitali di Firenze e Roma. E, a Roma, l'_Italie_ vive tuttora.

Nessuna difficoltà spaventava la principessa. Nessuna meraviglia,
adunque, se pubblicò anco un lavoro sulla politica europea. L'opuscolo
_Sulla moderna politica internazionale, osservazioni di Cristina
Belgiojoso_, dimostra la necessità che, in Italia, si formino abili
diplomatici.[151]

Prima di quell'opuscolo, l'enciclopedica donna ne avea pubblicato un
altro, scritto in un'estate nella pace di Venezia: _Osservazioni sullo
stato attuale dell'Italia e sul suo avvenire_.[152] La Belgiojoso non
si preoccupa degli errori e delle sventure della patria; ella confida
nell'avvenire con una fede che nessuno de' suoi amici poteva neppure
tentar d'offuscare con un solo dubbio; altrimenti, com'ella lo feriva
d'acerbe canzonature! La stessa disfatta di Lissa (sulle prime non
creduta da lei, come impossibile, poi ammessa nel silenzio del più
cocente dolore e fra lagrime amarissime ben rare nelle sue pupille)
quella stessa atroce disfatta navale finisce.... col rassicurarla
perchè (ella dice) “già l'Italia è corredata d'una forte marina!„ La
pittura che la Belgiojoso (con istile bonario) fa delle varie provincie
italiane, prima dell'unità, è triste, ma vera.




XXI.

A Blevio sul Lago di Como.

  Storia del villino della Principessa a Blevio: un frate. — Le
  grandi beneficenze della duchessa de Plaisance. — Vincenzo Bellini
  e Giuditta Pasta. — Abominevoli memorie della moglie di Giorgio IV
  d'Inghilterra. — Maria Letizia Solms-Wyse e Urbano Rattazzi nella
  _Villa Maria_. — Il prete mazziniano Tommaso Bianchi. — Nuovo stato
  psicologico della Principessa e strani fenomeni da lei sofferti. —
  Le sue lettere al dottor Màspero. — Dame di spirito. — La vedova
  del conte Federico Confalonieri. — Matilde Juva-Branca e il suo
  canto. — Un'inondazione notturna.


Un principe moscovita, Schuwaloff, possedeva sulla riva destra del
primo bacino dell'incantevole lago di Como — a Blevio — un grazioso
villino di stile nordico. Un giorno, desolato per la morte d'una
cara, bellissima amica, abbandonò la religione degli avi, si convertì
al cattolicismo e si fe' monaco, lasciando in eredità all'ordine
dei Barnabiti quel villino, testimone della sua felicità per sempre
distrutta. E la Belgiojoso acquistò dai Barnabiti il villino, sorgente
a' piedi del lago e mezzo nascosto tra la folta verzura, per passarvi
parte de' suoi ultimi anni in pace.

Senza rancori verso la duchessa de Plaisance, la principessa andò ad
abitare quasi di fronte all'antica rivale; e non lungi dalla villa
Pliniana, eremitaggio della fuggitiva e del principe Emilio Belgiojoso.

Era passata molta acqua sulle rive, ridenti di ville e di giardini;
eran passati molti falchi sulla severa Pliniana da quella notte famosa
in cui la duchessa de Plaisance, in mezzo al fulgor d'una festa di
ballo a Parigi, scomparve vestita di bianco col principe. Emilio
Belgiojoso era morto; ma alcuni ricordavano quella voce che cantava nei
silenzii delle notti stellate sul lago; e rammentavano qualche aneddoto
grazioso di quel gentiluomo raffinato e di spirito. Eccone uno: Una
sera, l'antico mazziniano cantava in un'adunanza signorile, dinanzi
alla principessa di Metternich, moglie del gran cancelliere austriaco,
la quale profondea lodi, deliziata di quella voce. E il principe
Belgiojoso:

— Che peccato, è vero, principessa, se Sua Altezza vostro marito mi
avesse fatto impiccare?...


Impossibile che Cristina Belgiojoso, così equa, non ammirasse le
continue, soavi opere di carità che santamente coronavano la vita
di passioni della duchessa de Plaisance: impossibile ch'ella non
la vedesse rendersi ancor degna dei congiunti lontani; congiunti
d'intemerato nome e virtuosi.

Vicino alla villa della duchessa de Plaisance, a Moltrasio, viveva
ancora Giuditta Turina; colei che ne' bei giorni avea condotto in
barca sul lago il suo Vincenzo Bellini. E, non lungi dal villino della
principessa, in una villa adorna d'un parco sontuoso, viveva un'altra
Giuditta — la famosa cantante Giuditta Pasta, l'appassionata interprete
del Genio catanese, il quale là, sul lago, fra i baci e le procelle
d'amore, avea create celesti melodie. Giuditta Pasta cantava ancora,
ma solo fra amici. Nella rivoluzione del Quarantotto, salì sulla cima
del monte di Brunate (_terra di santi_, dice un'iscrizione) e, su
quell'altura signoreggiante i piani lombardi, spiegò un canto colla
sua voce d'usignuolo per esprimere al cielo la propria esultanza.
Colei, che sulle scene era apparsa tante volte vestita da sovrana,
scintillante di diademi gemmati, indossava, in casa, vesti così dimesse
da sembrare non già una regina, ma una Cenerentola. Un adoratore della
“divina Pasta„ (come la chiamava il Bellini) partì da lidi lontani,
per deporre a' piedi di lei il proprio cuore; si recò nella villa
della diva sul lago di Como, ma quando se la vide venire incontro al
cancello, spettinata, e colle vesti luride, mandò un grido, fuggì, nè
fece più ritorno.


Il lago di Como è il lago dei romanzi d'amore; specialmente in quel
bacino di Blevio, che sembra chiudersi in una scena raccolta di
montagne verdeggianti. Se i robusti castani di Villa d'Este, dalle
larghe ombrie, potessero parlare, come gli alberi delle leggende!...
Fu chiamata Villa d'Este da Carolina Amelia Elisabetta di Brunswick,
principessa di Galles, venuta in Italia nel 1816; la principessa, dagli
occhi stellanti, che detestava le vasche da bagno.... appunto come
l'interprete sublime della _Norma_.

Fu in quella Villa d'Este che la disgraziata s'infangò nella tresca più
deplorevole col proprio servo Bartolommeo Bergami, complice una sorella
di costui, diventata (o meglio improvvisata) _contessa Oldi_!... La
principessa di Galles poteva citare peraltro a propria attenuante....
il marito; colui che divenne Giorgio IV d'Inghilterra!... Quel
topazio di sposo nella prima notte di matrimonio dormì ubbriaco su un
tappeto.... Inutile riandare qui lo scandaloso processo della Messalina
del Lario, svoltosi a Londra collo scopo di escluderla dai diritti
della Corona; processo che si risolse in favore di lei per la debole
maggioranza dei giudici.... Inutile ricordare i turpi giuochi detti
“del turco Maometto„ che tanto divertivano a Villa d'Este Carolina,
e i balli adamitici ai quali ella assisteva con folle tripudio alla
“Barona„ presso Milano!

È meglio ricordare ch'ella, sull'esempio della regina Teodolinda, aprì
la bella via che da Como conduce a Villa d'Este; è meglio ricordare
le beneficenze che versò a larga mano; eppure ella ne raccolse
l'ingratitudine più nera, più vile; i suoi maggiori beneficati
divennero, infatti, i suoi più accaniti accusatori nel processo di
Londra!

La disgraziata Carolina lasciò ogni aver suo a un trovatello, Guglielmo
Austin, che i nemici facevano passare per suo figlio adulterino,
con facile calunnia che venne sbugiardata dai tribunali. Morì
d'improvviso in Inghilterra, dove avea fatto ritorno, prima acclamata,
poi oltraggiata dal popolo: morì (si disse) per avvelenamento,
lasciando l'ordine che sulla sua tomba s'incidessero queste parole:
“Qui giace Carolina Amelia Elisabetta di Brunswick, vilipesa regina
d'Inghilterra.„


“Una bella donna non par quasi che tocchi il terreno: piega la testa
de' flori e ne sparge il profumo, senza calpestarne pur uno„, scriveva
un giorno il buon Silvio Pellico al fratello Luigi. Queste parole si
poteva ripeterle per Maria Letizia Wyse, figlia di Letizia Bonaparte,
quando, lasciata la nativa Waterford, sposò, per volere della madre, il
vecchio belga Solms. Allorchè il buon Solms morì nel 1863 a Torino, si
dubitava che fosse esistito; pareva un personaggio favoloso....

Non erano passati quindici giorni dalla morte del vecchio, che la
bellissima Maria Letizia sposò, in seconde nozze, nella capitale
del Piemonte, Urbano Rattazzi, gran capo della _Sinistra_, e
innamoratissimo della dea, dinanzi alla quale anche Vittor Hugo
s'inchinava rapito, chiamandola la sua “Rodope„. E gli sposi Rattazzi
andarono a nascondere la loro felicità in un villino solingo sul Lario,
fra Como e Blevio; non lungi, quindi, dalla principessa Belgiojoso.

La loro camera nuziale era circondata da ampii, limpidi specchi: il
cielo del padiglione, che copriva il talamo beato, era anch'esso uno
specchio.... Tanti specchi opposti ripetevano all'infinito i sorrisi
dei felici mortali, lo spettrale Urbano e la volante Maria; la quale,
nello smagliantissimo veglione del carnevale del 1860 alla Scala, era
comparsa così poco vestita da mettere in grave imbarazzo i portieri del
teatro. Maria Letizia Rattazzi-Solms-Wyse (divenuta poi anche de Rute)
scrisse, nei dolci silenzii del Lario, parecchie calde pagine de' suoi
romanzi vissuti e stampati. Ma una notte, a Parigi, ella perdette al
giuoco il grazioso nido del Lario; e il villino fu acquistato dalla
sposa del marchese Luigi Capranica, il romanziere di _Giovanni dalle
bande nere_; il quale strappò subito tutti quegli specchi, perchè il
letto, riproducendosi all'infinito in quei cristalli, facea provare la
poco allegra sensazione di trovarsi in un ospedale.


Questo era il quadro che circondava la principessa Cristina Belgiojoso
nel suo villino del lago. Ma non mancavano, per fortuna, altre
immagini: immagini serie; immagini patriottiche.

La regale Villa dell'Olmo, di fronte alla sua riva, era stata tramutata
in caserma al ritorno degli Austriaci per punire, anche con quello
sfregio, l'aristocrazia lombarda che si era messa alla testa della
rivoluzione. E sulla riva di Blevio era nato, da poveri pescatori,
il prete Tommaso Bianchi, mazziniano della _Giovine Italia_, morto
d'improvviso fra i tormenti, che gl'implacabili interrogatorii
del tristo Bolza infliggevano alla sua povera testa avvampante di
febbre....[153]


Quante memorie della _Giovine Italia_, del Quarantotto e de' lunghi
suoi esilii dovevano assalire la principessa!... Ma ella mai parlava
del suo passato; mai ricordava le vicende subìte; mai una parola dei
tanti uomini gloriosi, che un giorno le avevan fatta corona!... Quella
dama, che, scossa da tante vicissitudini, avea viaggiato in Europa e
nell'Asia, pareva a Blevio una semplice madre di famiglia che mai fosse
uscita dalla cerchia del villaggio nativo.

Un giorno, ecco nel suo villino di Blevio, sbarca un “avanzo„ della
colonna Belgiojoso del Quarantotto! Il bravo veterano, riconoscente,
voleva porgere il proprio omaggio all'antica condottiera. La
principessa lo fa entrare e gli domanda brusca:

— Chi siete?

— Sono Varesi!

— Non conosco questo nome.

— Non si ricorda di me, principessa? Nel Quarantotto?... Nel
Quarantotto, sì, principessa, quando....

E la principessa, con un gesto freddo e tagliente:

— Non so niente; non mi ricordo niente.

Il servo turco Bodòz conduce alla porta l'ex milite, e gli fa un
bell'inchino.

Era disprezzo del proprio passato questo della celebre patriota?...
Voleva ella sconfessarlo?... Disdegnava di ricordare il molto (non
vorrei dire il troppo) ch'ella avea profuso sulla scena della vita, in
una grand'epoca della storia?...

Con la figlia Maria (che nel 1861 era andata sposa al marchese
Trotti-Bentivoglio) la principessa Belgiojoso volle soggiornare una
volta nella Villa Pliniana. Un'altra donna non avrebbe posto più piede
in una dimora come quella.... La principessa sfidò anche quei ricordi;
e non permise che affliggessero il suo spirito.

E soggiornò anche nella villa Trotti a San Giovanni di Bellagio, in
quel fulgido bacino della sorridente Tremezzina, dove il lago azzurro
sembra che attenda le danze delle fate.

La Belgiojoso s'era, nel frattempo, tanto incurvata che chi la guardava
dalle spalle non poteva scorgere il capo di lei.

Le ritornarono penose ansie e strani fenomeni come nella giovinezza.
Al dottor Paolo Màspero, sempre medico suo fido, ella narrava, da San
Giovanni di Bellagio, sofferenze, che fanno pensare alle teorie di
Cesare Lombroso sul genio:

“_Caro Màspero_,

“Già molti giorni sono che volevo scrivervi, per darvi le mie
notizie ch'erano soddisfacenti; poichè da quella notte, ch'io venni
a svegliarvi nella vostra camera, l'angoscia mi aveva lasciato in
pace; ma ora l'una ed ora un'altra cosa mi hanno impedito l'esecuzione
del mio proposito. Debbo attribuire quella tregua all'uso del nuovo
sciroppo, o al caso? Il fatto è però che, jeri, dopo il pranzo,
sentendomi côlta da prepotente sonno, mi sdraiai su di un canapè,
e, mentre stavo ancora tra il sonno e la veglia, fui repentinamente
assalita da quella sensazione angosciosa che tanto mi spaventa, e
passai tutta la sera più o meno sotto quell'incubo. Il solo pensiero di
andare a letto mi inspirava un vero terrore; ma quando fu giunta l'ora
di coricarsi, mi rassegnai a tentare la prova, convinta di dovermi
alzare dal letto pochi minuti dopo di esservi entrata. Con tutto ciò,
appena coricata, cessò la sensazione angosciosa, e non è tornata più.
Ve ne scrivo per farvi una osservazione. Io ebbi sempre la convinzione
che questa angoscia sia una nuova forma di quelle convulsioni
epilettiche di cui mi liberai molti anni sono. Una delle varietà della
così detta “aura epilettica„ che provavo era la sensazione d'aver
sotto al naso _un alberello pieno di liquore ammoniacale_. Ora, questa
strana sensazione mi si risvegliò ieri a sera insieme coll'angoscia,
e mi tornò varie volte anche stamattina, sebbene l'angoscia non sia
ricomparsa. Vi dico ciò, perchè ne caviate quelle conclusioni che vi
sembreranno più a proposito.„

Quelle sensazioni la turbavano al sommo. “Il solo pensiero basta
ad agitarmi, ed a richiamare le orribili sensazioni che mi fecero
raccapriccio,„ scrive in altra lettera. E da Locate parla al dottor
Màspero d'altre sensazioni ancora, ma di quella stessa natura: “Sentivo
(ella dice) come se una mano mi passasse sulla fronte e sugli occhi
e comprimesse quest'ultimi per modo da rendere, per qualche minuto
secondo, la vista incerta.„

Le sofferenze riapparivano fra le quattro e le sei dopo mezzanotte;
e, anche per questo, l'inferma vegliava eretta sul letto fra montagne
di cuscini, al chiaror vivissimo delle solite lampade. Ella stessa
suggeriva al medico i rimedii che potevano calmarla: chinino, assa
fetida, il muschio (che, secondo lei, è un toccasana) e cavate di
sangue. Facea lunghe passeggiate sui colli sopra Blevio, sopra Torno
(dove si conservano antichissimi misteriosi avelli) e non mancava di
andare alla messa in quelle poetiche chiesette, poich'ella sentiva il
bisogno di pregare.

In un meschino alberguccio della via Santa Radegonda, a Milano, stava
intanto un sedicente generale Colli, che, colpito da apoplessia,
chiedeva soccorsi alla principessa. E questo Colli le dedicò un
_Carme_ in dodici canti. Povero carme, poveri canti!... Il poeta erra
di soggetto in soggetto, esaltando la principessa, Napoleone III,
vituperando Mazzini. Racconta che, nel 1830, a Parigi, egli aveva
formato un esercito di guerrieri scelti per fondare la costituzione in
Spagna.... E, per fare un eccelso elogio alla Belgiojoso, la paragona
ad Aspasia!

La principessa, non ostante questo confronto, elargì un sussidio al
misero infermo, col mezzo del Màspero; e intanto diceva al dottore di
“star benino„.

Era un “benino„ illusorio. Le articolazioni le dolevano; la mano
sinistra aveva bisogno d'un apparecchio chirurgico. Eppure, ella
scriveva; scriveva sempre, nel suo angolo nella villa, tenendo la
carta sulle ginocchia. E fumava sempre il _narghilé_, il cui abuso,
a quell'età, con quei crescenti disturbi di nervi e di altri organi,
doveva precipitare la sua fine.[154]

Ma che cos'è il _narghilé_?... domanderà qualche lettrice. Nel suo
viaggio _Da Milano a Damasco_, l'abate Antonio Stoppani le risponde:

   _Narghilé_ è pipa turca d'uso universale in Oriente, composta
   d'un lunghissimo cannello flessibile, che termina a una estremità
   con un bocchino d'ambra, entrando coll'altra in una boccia
   di cristallo con entro acqua, e munito d'un bocciuolo per
   ardervi il tabacco, adattato al collo della boccia medesima.
   Quel bocciuolo si prolunga nell'interno della boccia con un
   tubetto, il quale pesca nell'acqua in guisa che, inspirandosi
   dal bocchino, il fumo prodotto per consenso dall'aria che passa
   attraverso il piccolo braciere dov'arde il tabacco, è obbligato
   ad attraversare l'acqua, rinfrescandosi ed appurandosi prima di
   entrare nel cannello, che lo trasmette alla bocca del fumatore.
   Il fumo così ha, per lo meno, il vantaggio di perdere quel calore
   e quell'acrimonia, che rendono il fumare con pipe ordinarie
   o sigari tanto incomodo e nocivo alla lingua ed alle fauci e
   appestano il fiato.

La principessa aveva imparato quella lenta voluttà in Oriente; e non
poteva abbandonarla.

Qualche amica di Blevio ricamava sull'odore di farmacia che il
_narghilé_ tramandava, le più graziose variazioni.... Poichè la
società femminile che a Blevio circondava la principessa come una
corte, scintillava di spirito; uno spirito mondano, sprizzante da
un quartetto femminile allegrissimo, nel quale primeggiava, chi mai
lo crederebbe?... la vedova del martire dello Spielberg, Federico
Confalonieri.

Il fiero conte Confalonieri era spirato miseramente sulle nevi
d'Hospenthal, fra le braccia della seconda moglie, Sofia O' Ferrall:
era spirato lassù, quando, esasperatissimo per l'amaro opuscolo della
Belgiojoso, _Studii intorno alla storia della Lombardia negli ultimi
anni_, avea d'improvviso abbandonato Parigi e, nel cuor d'un orrido
inverno, era salito colla moglie Sofia sul Gottardo. Marco Minghetti
disse che “il secondo matrimonio del Confalonieri fu la profanazione
del primo„. Ingiusto giudizio, perchè Sofia O' Ferrall (che il
Confalonieri conobbe a Parigi dama di compagnia della dolce contessa
Anna Dubourg) fu pazientissima, santa infermiera del martire, sì
sofferente e sì insoffribile per i modi sprezzanti e per gli scoppii
delle sue collere tremende. Egli faceva dormire la moglie a' piedi del
proprio letto sopra un semplice materasso per terra: e la poveretta
doveva accorrere ogni momento presso l'infermo, che, tormentato
dall'idrope e da altre atroci malattie e da acerbissimi ricordi,
avea continuo bisogno di soccorsi, di blanditrici parole. Quando il
conte spirò fra le nevose bufere del Gottardo nel 10 dicembre del
1846, Sofia ne sofferse acerbo dolore; e si consolò solo apprendendo
che il _Club dell'Unione_ a Milano, con il patriota Gaspare Rosales
d'Ordogno alla testa, preparava sulle alture di Hospenthal in onore
dell'illustre marito un monumento.[155] Ma, più tardi, Sofia O' Ferrall
provò il beneficio del tempo.... e dell'indipendenza. Si ritrasse sola
in una povera casetta, sull'altura verde di Blevio, accanto a quella
principessa Belgiojoso, ch'era stata col suo severo opuscolo la causa
involontaria della morte del Confalonieri, martire sacro alla patria.

Sofia O' Ferrall era brutta, dal viso schiacciato, ma i suoi modi
signorili dimostravan la _razza_. Ella discendeva, infatti, da
nobilissima famiglia, già signora d'Annaly in Irlanda, e caduta in
misere condizioni. Non ostante le torbide cose che la principessa
Belgiojoso avea pubblicato contro il Confalonieri in quell'opuscolo,
Sofia O' Ferrall divenne la più intima amica di lei.

Lo spirito di Sofia volava pronto, rapido, ma pungente: _champagne_
diventato aceto. Morì a Blevio, povera, e in età ancor fresca.


Altra visitatrice della Belgiojoso era Matilde Juva, nata Branca.
Questa signora, che nel suo salotto di Milano ricevette per lungo tempo
i sovrani della musica, avea blanda voce quando parlava; incantevole
quando cantava. Alta, dalle spalle marmoree che nelle serate invernali
spiccavano ancor più sull'abito di velluto nero o rosso, allora di
moda, graziosa nel gesto delle mani, elegantissima nell'insieme,
Matilde Juva avea destato ammirazioni devote nel principe Giuseppe
Poniatowski, autore di dodici opere, quasi tutte nate morte, ma degno
di ricordo per il suo appassionato amore dell'arte. Il principe scrisse
per la Juva alcune romanze che servivano da lettere d'amore. Quando
Matilde spiegava sul lago la voce estesissima e melodiosa, le anime
rapite salivan nell'estasi. Quando in barca, al chiaror della luna, la
Juva cantava la _Sonnambula_ (creata dal Bellini in quello stesso lago)
oppure la famosa anacreontica del Vittorelli:

    Guarda che bianca luna!
    Guarda che notte azzurra!
    Un'aura non susurra,
    Non tremola uno stel....

gli ascoltatori credevano d'udire un angelo....

Due altre signore, miss Sofia Sparks ed Emma R...., erano sempre
insieme: le chiamavano “le dame„. Perchè, discorrendo di loro, la
gente prendeva un'aria misteriosa?... Che deliziosa creatura quella
miss Sophie coi riccioli una volta d'oro, poi d'argento, che le
circondavano la testolina dagli occhi semichiusi! Avea il sorriso
un po' canzonatore, e l'andatura un po' ondulante. Qual grazia e
quale spirito, tanto da sedurre la principessa, che non era di facile
conquista! Chi se ne ricorda mi scrive: “Oh, le sere al villino, in cui
la principessa se ne stava nella prima sala lavorando all'uncinetto,
avendo “le dame„ e Sofia Confalonieri sedute dirimpetto a lei! Chi non
le ha udite conversare insieme, non sa le cose audaci che si possono
dire con frasi brevi, correttissime, briose. Come vi si maltrattava la
metà del genere umano, che non passa per la più bella!...„

Nell'autunno, il villino della Belgiojoso rigurgitava di ospiti. Ne
arrivavano da Milano, dalla vicina villa Taverna, da altre sponde.
Una notte d'autunno, il lago per le lunghe pioggie crebbe e inondò
le stanze a piano-terra del villino. Che confusione!... Signore
in semplici, intimi indumenti come la sonnambula del Bellini, che
fuggivano pei corridoi, per la scaletta: lumi che apparivano e
scomparivano nelle tenebre, come i fuochi fatui in un ballo; appelli
precipitosi; grida di soccorso; barcajuoli, mezzo assonnati, accorsi
al salvataggio colle barche: una vecchia governante inglese (preclara
nel culto dei liquori) pronta a respingere il diluvio. Un placido
poeta napoletano (al quale la Belgiojoso avea regalato allora quindici
mila lire in un bel plico perchè desse marito alla figliuola) veniva
invocato nella lingua di Maometto dal servo turco Bodòz qual salvatore
delle genti; ma era irreperibile!... E le acque nella notte oscura,
piovosissima, lente, lente, crescevano....

Intanto, la principessa Belgiojoso nella sua camera illuminata _a
giorno_, come il solito, rileggeva impassibile le poesie del Porta.


Il villino contava fra i più piccoli e fra i più modesti; ma tutti lo
conoscevano; tutti lo additavano passando sul piroscafo o su quelle
barche proprie dei laghi lombardi, che Ugo Foscolo nel raffaellesco
carme _Le Grazie_ chiama “gondole erranti„ — Ugo Foscolo, che, in
quello stesso azzurro Lario, visse sognando e amando, sognatore eterno,
innamorato eterno. Tutti additavano il villino della Belgiojoso
come un piccolo tempio della vita mondana elegante, rallegrato da
un'eccentricità ricca di spirito. Di notte, l'ombra nera della riva
e della montagna imperante appariva rotta come dai raggi d'un faro.
Dalle finestre, molti lumi gittavan fasci fulgidi nella tenebra: un
poeta avrebbe esclamato: “par che vi nasca il sole!„ — Appena giunse
al villino, la principessa vi si adagiò come se da molti anni lo
avesse abitato: poich'ella possedeva per istinto il segreto delle
vere dame, che consiste nel rendersi subito famigliari i luoghi
dove pongono piede: la sala d'un palazzo o d'un _grand-hôtel_, un
piroscafo.... Colla principessa, il villino ricevette tosto l'impronta
dell'eccentricità, sprezzatrice delle convenzioni, ch'ella portava
dappertutto; l'impronta d'una superiorità senza invidie, perchè
invidiare è discendere. E tutto o quasi tutto era bizzarro nel celebre
villino, dal _narghilé_ a Bodòz; a questo servo turco incristianito,
che quando il partenopeo letterato suddetto conversava colla
principessa, gli si piantava dinanzi, ammonendolo:

— Professore! Non dire bugie!

Una nostra conoscenza, il diplomatico francese Enrico d'Ideville, andò
a trovare a Blevio la Belgiojoso, e nel suo _Journal d'un diplomate en
Italie_, la descrive con queste vive parole:

   La taille courbée avant l'âge, l'œil ardent, d'une expression un
   peu sombre, le geste impérieux, la parole incisive, originale,
   tout en elle dénotait une volonté de fer et une nature
   passionnée. La princesse m'accueillit avec une cordialité qui me
   surprit beaucoup.

Ma quel fuoco gittava le ultime vampe.... Eppur, lottando contro le
inesorabili leggi della natura, quel fuoco non volea spegnersi: la
principessa non volea morire!




XXII.

Gli ultimi anni a Milano.

  I ricevimenti della Principessa a Milano. — I suoi visitatori, i
  suoi pranzi, le sue serate musicali. — Una canzonetta veneziana. —
  Ultimo scritto della Belgiojoso sull'avvenire della donna. — Suoi
  concetti d'un socialismo alto e puro. — Le ultime ore, la morte,
  la tomba, l'oblio. — Carteggi distrutti. — Chi era la principessa
  Belgiojoso.


Blevio era il sorridente nido mondano; Locate era la signoril
tradizione sotto le grandi ali dello storico nome dei Trivulzio; e
Milano (nella casa numero 1 di _via de' Bossi_, presso quella che
già appartenne a Francesco Sforza), era il riposo in famiglia, fra
ammiratori e amici devoti.

Quando la principessa soggiornava a Locate, mandava un maestoso
carrozzone a Milano per prendere gli ospiti e condurli su quella eterna
via di polvere a' suoi pranzi. Qualche volta, montava nel carrozzone
il poeta Andrea Maffei, dall'elegante chioma inanellata; il quale a
molte dame e madonne sacrò sue rime, e mai una sillaba alla Belgiojoso,
all'amica che avea cura speciale di farlo trovare insieme con persone
a lui gradite, risparmiandogli, con squisito tatto, incontri poco
geniali.

A Milano, come a Locate, la principessa riceveva uno strano insieme di
persone, illustri e oscure; stranieri senza nome e italiani decorati
dei nomi più chiari. E invitava tutti a pranzo! E a quei pranzi
intervenivano bellissime dame italiane e forestiere in abbigliamenti
da Corte, invitate con tutto il rigore dell'etichetta una settimana
innanzi; e intervenivano pure con esse maestri di musica, pubblicisti,
o emigrati incontrati a Parigi, ad Atene o a Costantinopoli, giovani
e vecchi, invitati lì, sul momento; talvolta, in quelle sale di
via Bossi, si scorgevano spalle eburnee di duchesse e logori abiti
abbottonati sino al mento di poveri aspiranti a un posto di custode in
qualche ginnasio del regno.

Le dame e i gentiluomini venivano collocati dal premuroso servo
turco Bodòz accanto alla principessa: e, in fondo alla tavola, egli
agglomerava secondo la sua orientale fantasia gli ospiti oscuri. La
principessa Cristina mangiava un po', e s'addormentava. Allora gli
ospiti, nuovi a tal genere d'accoglienza, si formavano un sacro dovere
d'immergersi in un religioso silenzio; ma, allora, la principessa
curva, spalancava i grandi occhi, e diceva: “Parlate, parlate pure!„ e
si addormentava di nuovo. Allorchè il banchetto era finito, si destava,
e, seguita da tutti gl'invitati, passava nella sala del pianoforte,
dove si sedea su una poltrona a cucire vesticciuole per i bimbi poveri
o a fumare il _narghilé_.


I visitatori assidui della principessa contavano, anche a Milano, come
a Parigi, tra gli uomini più insigni. Si notavano due statisti, Stefano
Jacini ed Emilio Visconti Venosta; il primo conversatore espansivo;
l'altro, riserbato, chiuso ne' proprii pensieri, ma, di tratto in
tratto, usciva con qualche motto di spirito così gajo da pareggiare il
fratello Giovanni, poeta umoristico, novelliere e giovane elegante,
dotato d'un brio così pronto, così fine, che tutte le signorili
adunanze se lo disputavano.

Nelle adunanze serali della principessa, andava anche il celebre
incisore e ardente garibaldino Luigi Calamatta, bel vecchio vigoroso,
dagli occhi lampeggianti di vita, dal sorriso amabilissimo; l'astronomo
Paolo Frisiani, il quale, pensando troppo alle stelle del cielo, non
si curava delle frittelle del suo abito di società; e il filosofo
hegeliano Augusto Vera, il quale fingeva d'esser celibe, e possedeva
invece una tacita moglie nascosta fra la nebbia di Londra. Quel
filosofo si avvicinava al pianoforte e cantava _Pietà, Signor!_...
la soave preghiera, che passa, non so come, per lavoro di Alessandro
Stradella; laddove dev'essere uno scherzo di quel burlone di Gioacchino
Rossini, capacissimo di lanciare siccome antico qualche pezzo di musica
composto da lui per celia.

Il ben chiomato critico musicale e apostolo del Wagner in Italia,
Filippo Filippi, si metteva al piano, e suonava, e cantarellava, dopo
il pranzo. Piaceva assai alla principessa il _Che pecà!_ deliziosa
canzonetta veneziana di Francesco Dall'Ongaro, musicata dal Filippi con
note languide:

    Te recordistu, Nina, quei ani,
      Che ti geri el mio solo pensier?...
      Che tormenti, che rabie, che afani!...
      Mai un'ora de vero piaçer!...
      Per fortuna, quel tempo xe andà!...
                        (Che pecà!)

    No vedeva che per i to' oci:
      No g'aveva altro ben ch'el to' ben....
      Che sciempiezzi! Che gusti batoci,[156]
      Oh! ma adesso so tôr quel che vien;
      No me scaldo po' tanto el figà![157]
                        (Che pecà!)

    Ti xe bela, so che ti xe dona;
      Qualche nèo lo conosso anca in ti;
      Co ti ridi co un'altra persona,
      Me diverto co un'altra anca mi.
      Benedeta la so' libertà!...
                        (Che pecà!)

E continuava la cantilena graziosamente scettica fino a conchiudere con
un nuovo represso sospiro:

    Care gondole de la Laguna,
      Voghé pur, che ve lasso vogar!
      Quando in çielo vien fora la luna,
      Vago in leto e me meto a russar,
      Senza gnanca pensarghe al passà!
                        (Che pecà!)

Tutte le dame della società aristocratica frequentavano il circolo
della principessa; tutt'i bei nomi le facean corona. Tra le gentildonne
dell'Olimpo milanese, la principessa amava sopratutte la marchesa
Visconti Luigia d'Aragona, deliziandosi allo spirito di questa dama che
pareva uscita dalla Corte di Luigi XV.

Mentre la discendente del maresciallo Trivulzio, colla fronte
meditabonda e curva verso la fossa, tramontava fra omaggi reverenti,
una squisita, ammaliante bellezza, la duchessa Eugenia Litta,
regnava nel suo più sfavillante splendore. Figlia della contessa
Attendolo-Bolognini, nata Vimercati, di colei che il torbido Balzac
a Milano visitava fra una pagina e l'altra dei _Mémoires de deux
jeunes mariées_, cominciate nella bella casa del principe Porcia, —
la duchessa Eugenia Litta superava la stessa madre negl'incanti della
beltà, nella grazia muliebre, nella finezza intellettuale. Il valoroso
ufficiale francese Roberto de Vogüé (fratello del balordo letterato
Melchiorre) toccò il cuore della dea, poi avvolta in fulgori regali.

Come una lampada che arda in un sepolcro, continuo ardeva
nell'inferma Belgiojoso il pensiero per il miglioramento d'Italia.
Un giorno, comparve d'improvviso, a braccio del poeta Andrea Maffei
nell'orfanotrofio milanese delle _Stelline_, diretto dalla signora
Felicita Morandi. Volle veder tutto, essere informata di tutto e,
al domani, rimase pensosa; poi scrisse un articolo _Delle presenti
condizioni delle donne e del loro avvenire_. È questo uno de' più
assennati lavori della principessa; è la sintesi della sua vita.
Chi, meglio di lei, donna, tanto vissuta nel passato, avea diritto di
profetare l'avvenire della donna in Italia?...

Lo scritto suo decorò il primo numero della _Nuova Antologia_ di
Firenze, il primo gennajo del 1866. L'autrice, che si firma “Cristina
Belgiojoso„, riconosce e deplora le inferiori condizioni fatte
dall'uomo alla donna, nella società moderna. Bisogna riportarsi al
tempo in cui apparve lo scritto, per valutarne tutto il pregio e il
coraggioso significato. Ella scrive:

“La leggerezza, la incostanza, la volubilità e la pieghevolezza delle
donne è diventata proverbiale, e nessuno si sognerebbe di contrastare
e di discutere un così vecchio assioma. Tutti lo accettano, e nessuno
lo esamina. Eppure, tengo per certo essere la donna la creatura più
tenace, la più costante, la più irremovibile ne' suoi propositi. La
donna ha consacrato tutte le sue forze, al gran fine di piacere, e di
essere amata. Il suo stato presente nella società è il più idoneo ad
ottenere quel risultato, e perciò la grandissima maggioranza di esse
non vuole assolutamente cangiarlo.„

E ancora ribatte:

“La società si è formata sulla base della supposta inferiorità della
donna.„

Non sarebbe, dunque, necessaria una riforma?... La nostra scrittrice
ben la vorrebbe; ma come chiederla?...

“Da qualunque parte io mi volga per trovare una via di riformare
radicalmente la odierna condizione della donna, scorgo difficoltà così
molteplici, così varie e così gravi, che, quantunque codesta condizione
mi sembri un avanzo della passata barbarie e un indizio che di questa
barbarie non siamo ancora intieramente liberi, non saprei mai alzare la
voce per chiederne la riforma. Eppure la sorte toccata alla donna non è
punto felice.„

Esatto è il quadro che della donna sposa e madre, giovane e vecchia, fa
la principessa. Ella conchiude convinta:

“Non è forse tempo che le compagne, le madri dei signori del creato
sian tenute seriamente come creature ragionevoli, dotate di potenze
intellettuali forse speciali, ma non necessariamente inferiori a quelle
dell'uomo?...„

Una luminosa visione dell'avvenire della donna si spiega dinanzi agli
occhi della pensatrice lombarda, che vorrebbe vedere le nostre dolci
compagne della vita avviate ad alcuni studii, ad alcune professioni
eguali a quelle dell'uomo: vorrebbe vederle medichesse, per esempio....
E perchè no?... Non avrebbero forse più cuore di certi medici?...
E un'altra raggiante visione arride alla principessa: la visione
dell'Italia futura.

“Forse io m'inganno, forse mi acceca la parzialità pel mio paese,
ma parmi di scorgere in un avvenire non so quanto lontano, l'Italia
che scioglie tutti i problemi sociali, e li scioglie con prudente
ma instancabile coraggio, vittoriosa nemica di tutti i pregiudizii,
disprezzatrice costante di quelle ragioni individuali, che si oppongono
alle legittime delle moltitudini.„

Così la profetessa. Quanti, a quel tempo, profetavano come lei?...

E alle parole di carità e di giustizia, proferite in una società che,
ad immagine della Natura, è fondata, in parte, sulla crudeltà del più
forte, la Belgiojoso continuava a unire i fatti: ella proseguiva a
beneficare silenziosa, specialmente vecchi maestri di musica senza
lavoro, senza pane, senza speranze; miserie velate di decoro. Ella
sapeva leggere (al dire di Filippo Filippi) qualunque pezzo di musica
a prima vista; sapeva eseguirlo sul pianoforte; non avea certo bisogno
d'altre lezioni di musica; e a quell'età!... Eppure, sulle soglie della
morte, ella volle che un povero vecchio maestro le insegnasse ancora
la musica, che le impartisse lezioni di contrappunto, per cogliere un
nobil pretesto di beneficare quell'infelice, il quale, forse, non avrà
capito la delicata intenzione della dama generosa.


Negli ultimi anni, Cristina Belgiojoso Trivulzio vide compiersi il gran
sogno di tutta la sua vita di patriottici sacrifizii e di pericoli.
Ella vide l'Italia libera con Roma capitale, con un re conclamato
dal popolo. Tante patite peripezie aveano, alla fine, un fulgido
compenso!... Quel giorno che salutammo Roma capitale, più di qualche
amico della Belgiojoso dee averne scritto a lei, che continuava assidua
corrispondenza coi personaggi più eminenti. Ma la marchesa Maria
Trotti, eletta dama di Sua Maestà la regina Margherita, cortesemente
mi affermò che la venerata madre sua non conservava le lettere che
riceveva. Si può aggiungere che non conservava neppure i proprii
volumi e opuscoli: immaginarsi la folla d'articoli patriottici da lei
disseminati per sì “lungo ordine d'anni„ su tanti giornali francesi,
italiani, inglesi!... Nulla di più arduo che il rintracciare certi
scritti dell'infaticabile autrice, ignorati persino dai più solleciti
congiunti di lei; nulla di più penoso che il ricercare precisi,
coscienziosi particolari d'una vita così varia, così tumultuosa in
mezzo a mortali e ad immortali, a piccoli e a grandi, in Italia,
nella Svizzera, in Francia, in Inghilterra, in Grecia, nell'Asia....
Cinque anni di ricerche, di studii, di carteggi, di gite, di
viaggi.... saranno stati sufficienti per comporre degnamente questo
libro?... Quali difficoltà, estranee allo stesso lavoro, per sè stesso
difficile!... E come viene saccheggiato, anche questo, da impudenti
scribacchini, persino americani!


Il 5 luglio del 1871, spuntò l'ultima alba della donna singolare. E
venne la morte ch'ella non voleva; la morte che temeva tanto; la morte,
il cui pensiero la facea tremar tutta. Del giorno ultimo scriveva una
volta: “Non so come volano i giorni; e si avvicina quel terribile al
quale non si guarda senza tremare!„

Sentì ella avvicinarsi il passo dell'inesorabile dea, che tante volte
arriva come un assassino, e che, altre volte, invece, giunge invocata
come un'amica sorridente, come una liberatrice pietosa e gentile?...

Appena sentì aggravarsi, la principessa non volle giacere sul letto: si
levò risoluta, e si pose su una poltrona, circondata da paraventi....
Soffriva assai.

Venne a chiedere notizie nella lugubre stanza un giovane amico:
Giovanni Visconti-Venosta. Ella ne udì la voce sommessa, e gli chiese
subito, levando il volto diventato dei color della creta:

— Gino, abbiamo buone notizie sull'Italia?...

E il giovane, che sapeva come a Cristina Belgiojoso bisognava dir
sempre sull'Italia le cose più consolanti e più belle, le rispose
pronto:

— Buonissime notizie, principessa! Buonissime!

Così Cristina Belgiojoso Trivulzio moriva colla lieta immagine
d'un'Italia avviata a quella grandezza per la quale tanto ella s'era
agitata in patria e nell'esilio.

Ricevette tutti gli estremi sacramenti della Chiesa cattolica. Ella,
che un giorno a Parigi temeva d'essere messa all'indice dal Vaticano
per la sua pubblicazione sul dogma (come Camillo Cavour narra nel
_Diario_ inedito più volte citato) fu contenta quando apprese che quel
libro era uscito incensurato dall'esame di Roma.

La principessa spirò per “ipertrofia di fegato„ alle ore dieci e mezza
della sera del 5 luglio del 1871, nell'amatissima sua Milano, dov'era
nata il 1808. Contava, adunque, sessantatre anni.[158]


La salma venne benedetta nella chiesa di San Tommaso, piccola chiesa
dall'atrio greco, e fu sepolta nel centro del romito cimitero di Locate
sotto una tomba di marmo bianco, simile alle tombe antiche, e fregiata
di questa epigrafe dettata da Giovanni Visconti-Venosta:

Da un lato:

   ALLA PRINCIPESSA CRISTINA BELGIOJOSO-TRIVULZIO — CHE IL VASTO
   INGEGNO LA VIGORIA DELL'ANIMO LA DEVOZIONE ALLA PATRIA — FECERO
   BENEMERITA, ILLUSTRE — NEGLI STUDII, NELLA POLITICA, NELL'ESILIO,
   NEI VIAGGI — TRAVERSO I TEMPI FORTUNOSI E D'ALTI DESTINI IN CUI
   VISSE — MDCCCVIII — MDCCCLXXI.

Dall'altro lato:

   QUI DEPOSE LA SALMA DELLA MADRE AMATISSIMA — LA MARCHESA MARIA
   TROTTI BELGIOJOSO — INVOCANDO A LEI — CHE FU COSTANTE E GENEROSA
   SOCCORRITRICE DEI POVERI — QUELLA BENEDIZIONE DI CUI DIO CORONA
   LA CARITÀ.

I funerali religiosi furono solenni nella chiesa dl San Tommaso; più
semplici e più affettuosi, forse, a Locate; in quel borgo, che ora dal
nome dei Trivulzio, antichi feudatarii di quel territorio, si chiama
Locate-Triulzi. Si era nell'estate; e molti amici della defunta non
si trovavano allora in Lombardia, per tributarle l'ultimo omaggio.
Qual differenza fra il 1848 e il 1871, fra quel giorno in cui tutta
Milano andò incontro alla Belgiojoso, ch'entrava fra gli applausi e i
frenetici evviva in città, a capo d'una colonna di giovani volontarii,
e il breve corteo d'amici, che dall'angusta via de' Bossi, accompagnava
alla chiesa di San Tommaso il feretro della principessa!

Tranne alcune reverenti parole di Filippo Filippi sul giornale _La
Perseveranza_ di Milano, ben rari furono i cenni necrologici pubblicati
nel resto d'Italia sulla morte d'una donna che avea riempito un giorno
l'Italia e Parigi del suo nome. E l'oblio, profondo oblio, coprì
quel nome fino al punto che un dotto francese domandò un giorno allo
scrittore di questo libro se la principessa Belgiojoso era vissuta
nel secolo di Maria Antonietta! Si scordarono _persino_ le cattive
pagine, che una sedicente amica d'Italia, Luigia Colet, stampò contro
la principessa in un certo libro sugli avvenimenti e sui personaggi
nostri, seminato delle più sfacciate, amene bugie: dico persino, poichè
il mondo dimentica più presto le lodi meritate che il biasimo maligno,
lanciato dall'invidia. Eppure dovrebbe tornar dolce al pensiero il
ricordo degli atti generosi compiuti dagli altri; atti che col loro
fulgor vittorioso fanno sparire le ombre di possibili errori; sì, tanto
possibili nella fragile creta umana!... È così consolante scoprire il
merito! È così bello l'ammirare!


Con la morte di Cristina Belgiojoso-Trivulzio, sparve dalla scena del
mondo una delle più forti e singolari donne d'Europa. E dopo molti anni
dalla morte, era tempo e dovere che una penna veridica ma rispettosa
facesse noto ai più il sentimento, l'invitto sentimento italiano
di colei che non è un'onta da nascondere, bensì una gloria da far
risplendere.

La principessa Cristina Belgiojoso-Trivulzio, questa donna d'istinto
e di ferrea volontà dominatrice, che fa pensare a Caterina Sforza;
questa fantastica figura dai nivei pepli come una regina delle tragedie
di Eschilo; dai severi turbanti come una sibilla del Domenichino....
irrita talvolta come un enigma; ma le linee della sua figura sono
le linee d'un monumento, ch'ella stessa, nella sua vita liberamente
vissuta dinanzi agli sguardi di tutti, si elevò con le proprie opere
di carità e di sociale giustizia precorrendo i tempi; — con le proprie
opere d'un patriottismo coraggioso, d'una inesauribile sorgente
di magnanimi pensieri. In lei, stranezze, audacie, errori; mai la
piccolezza!

Ella fu una dea, che sedusse mille: ella regnò. Una grandiosa figura di
donna italiana, sorta in un'epoca di grandi.


  FINE.




APPENDICE

DI DOCUMENTI.


I.

LETTERA DEL GENERALE LA FAYETTE ALLA PRINCIPESSA BELGIOJOSO.

   A documentazione di notizie inserite nel luogo opportuno in
   questo libro, (sulla confisca dei beni della principessa Cristina
   Belgiojoso, perpetrata dal Governo di Vienna, e sui conseguenti
   imbarazzi finanziari della profuga, ecc., ecc.) valga una lettera
   inedita del _generale La Fayette_ alla _principessa_.

   Nel luglio del 1832, — circa due anni prima della morte, — il
   generale La Fayette, da quella La Grange, dove gli erano giunti i
   primi rumori della rivoluzione del luglio 1830, mandò alla nobile
   profuga una lettera indirizzandola a Ginevra. Questa lettera
   particolareggiata, piena di saggi consigli premurosi, consigli di
   padre, e qual padre! rivela sopratutto l'affetto del La Fayette
   per la bella patriota italiana, il cui slancio per la redenzione
   della patria si accordava con quello magnifico ch'egli ebbe alle
   prime notizie dell'insurrezione delle colonie americane contro
   gli inglesi. Parlando alla principessa degli avvenimenti politici
   del giorno, il La Fayette mostra quale considerazione egli le
   tributi. Il grande e candido liberale tocca del conte Carlo di
   _Rémusat_, il biografo di Bacone, di Channing, ecc.; lo stesso
   che dopo la rivoluzione del 1830 s'accostò al Guizot, e che fu
   poi, nel 1871, chiamato dal Thiers, presidente della Repubblica
   francese, al ministero degli affari esteri, e morì nel 1875.
   Parla del _Sismondi_, l'illustre ginevrino, lo storico delle
   Repubbliche italiane, e amico anch'esso di Cristina Belgiojoso.
   — _Anastasia_ e _Virginia_, nominate dal La Fayette, ne erano
   le due figlie; la prima sposata a Carlo di Latour-Maubourg, la
   seconda al colonnello di Lasteyrie. Il signor _Bianchi_ era un
   agente della Belgiojoso. Superfluo ripetere che la madre di
   Cristina, marchesa Vittoria Gherardini, in prime nozze aveva
   sposato il marchese Girolamo Trivulzio, e in seconde il marchese
   Alessandro Visconti d'Aragona; e che le sorelle di Cristina,
   alle quali pure allude il La Fayette, erano: Teresa, che sposò
   in Francia il marchese d'Aragon, Virginia, che sposò il marchese
   Bonifazio Dal Pozzo di Milano, e Giulia che sposò il marchese
   Rorà di Torino. Qualche altra allusione torna dubbia e oscura.
   Non così quella sul Portogallo, dove allora ferveva la guerra tra
   il principe Don Pedro e il fratello Don Miguel per ristabilire
   sul trono donna Maria da Gloria, figlia del primo e nipote del
   secondo che l'aveva privata del regno di Portogallo. Vedi anche i
   _Mémoires_ del La Fayette, pubblicate dalla famiglia in 6 volumi
   (1837-1840).

   Ecco ora la lettera dell'immortale guerriero della libertà
   americana.

                                          La Grange, 28 Juillet 1832.

Il est bien vrai, chère amie, que nous nous faisions une féte de Vous
voir ici; mais la lettre, qui confirme notre désappointement, est fort
loin de m'avoir causé de la peine; elle a même soulagé mon inquiétude.
Déjà, lorsque Octavie m'a dit qu'au lieu de Vous reposer à La Grange,
Vous partiriez le soir même, je me reprochais d'être cause d'une
fatigue de plus. La tendresse filiale, le besoin d'embrasser M.me Votre
mère e Vos sœurs ont triomphé des exhortations et des menaces de Vos
médecins. Mais vos amis, tout en rendant hommage à Votre impatience et
à Votre révolte contre les conseils de docteurs plus habiles que nous,
ne peuvent se défendre, dans l'état précaire de Votre santé, d'une
vive anxiété pendant le voyage. Vous avez les sermons de la prudence,
et j'espère bien que les fâcheuses prédictions ne s'effectueront pas.
J'ai pourtant grand besoin d'avoir des nouvelles de Votre arrivée
à Génève. Il serait bien fâcheux que Vos souffrances revinssent en
route, dans une auberge, et loin des médecins. Au reste, le danger
sera passé lorsque Vous recevrez cette lettre. Puisse-t-elle Vous
trouver en bonne santé, et en pleine jouissance de Votre réunion aux
objets de Votre tendresse! Vous jugez, ma chére amie, que dans cette
disposition d'anxiété pour Votre voyage, j'ai plutôt à Vous remercier
qu'à Vous reprocher de n'avoir pas fait le petit détour de La Grange.
Vous nous en dédommagerez, après Votre retour; je me flatte encore
que Vous pourrez obtenir de M.me Votre mère ce que Vous avez tant
souhaité, et qu'elle voudra bien venir à Paris. Il n'y aura plus alors
de choléra; j'ai un grand desir de lui être présenté, ainsi qu'à Vos
sœurs. Elle apprendra par Vous la très grande liberté que je pris de
lui écrire dans les premiers temps de Votre arrivée. Donnez-moi des
nouvelles de Votre colonie de Genève, et des progrès de Votre grande
affaire. Je Vous dirai que, tout en admirant le noble caractère de ma
chère et filiale amie, et persuadé comme je l'étais de la sagesse du
parti qu'elle avait pris, j'ai plus souffert que je ne Vous le disais,
des embarras de Votre situation; personne n'appreciant mieux que moi
tous les mérites de Votre pauvreté, et d'après ce que je savais par le
ministre français, l'ambassade autrichienne, Vos compatriotes et Vous,
j'eusse été bien fâché de Vous voir partir pour Milan, ou pour Vienne.
Néanmoins, j'ai senti, pendant ce long espace de temps, et malgré Votre
aimable et généreux caractère, que d'après Vos habitudes de richesse,
il êtait bien pénible de Vous trouver réduite à d'étroites privations.
Il me semble, ma chére amie, que lorsque Vous vous retrouverez en
possession de Votre fortune, il serait raisonnable d'en mettre une
partie à l'abri des caprices d'un gouvernement arbitraire. Cet avis
n'est pas seulement le résultat des préventions mutuelles, qui depuis
longtemps existent entre la Cour de Vienne et le fermier de La Grange.
J'aime à penser qu'il sera partagé par tout le monde, et surtout par
madame Votre Mère, et quoique il soit beaucoup plus agrèable de jouir
ensemble de Votre réunion que de parler d'arrangements pécuniaires,
je crois que Vous auriez grand tort, l'une et l'autre, s'il m'est
permis de le dire, de ne pas Vous en occuper sérieusement, et d'une
maniére positive. Il ne faut pas Vous exposer à voir, dans les futures
contingences, recommencer l'état de gêne et d'embarras, que Vous avez
admirablement supporté, mais dont je m'affligeais beaucoup plus que
Vous.

La société, que Vous retrouverez, absorbera votre temps et vos pensées.
Il est probable néanmoins que Vous verrez M. le comte de Sismondi.
Je Vous pris de lui parler de moi. M. de Sismondi serait fort touché
d'apprendre que son _Histoire des Français_ est le seul emprunt que
Vous ayez fait à la Bibliothèque de La Grange. Je voudrais répondre à
l'aimable lettre que j'ai reçue des trois prisonniers de Venise. Il
me semble que le meilleur moyen est d'envoyer ma réponse à Lyon, où
le père de notre ami doit se trouver à présent. Chargez-Vous de mes
tendres amitiés pour notre excellent Bianchi; j'espère qu'il reviendra
avec Vous; j'ai une si douce habitude de mes rapports avec lui, que
j'éprouverais une grande peine de les voir interrompus par son absence.

Nous n'avons point de nouvelles de Portugal: je continue à bien augurer
de l'expédition. Vous compatissez, j'en suis bien sûr, à l'anxiété
de Virginie. Elle est ici avec ses filles, Rémusat et Octavie. Le
ménage Corcelles pourra revenir dans dix ou douze jours. Anastasie et
Jenny iront bientôt passer quelques semaines avec Célestine Brigode en
Fiandre. George est venu célébrer le 29 Juillet avec son bataillon:
il se partage entre Passy et La Grange. Les nouvelles de Clémentine
sont meilleures: elle éprouve encore des crampes, mais ses forces
reviennent; ses promenades réussissent mieux. On s'occupe du retour
à La Grange où Vous nous trouverez, en grande partie, réunis. Et Vous
aussi, chère Amie, Vous êtes bien partie de cette famille qui compte
sur Vous pour obtenir de M.me Votre Mère et de Vos sœurs le bonheur que
nous nous promettons, si elles reviennent avec Vous, de les recevoir
à La Grange. Je pense que Votre mari est avec Vous, ou du moins en
Suisse: chargez-Vous de mes amitiès pour lui, et tout en le remerciant
de sa bonne intention de passer à La Grange en quittant Paris, dites
lui que j'en attends l'éxécution à son retour.

Les anniversaires seront moins animés que l'année dernière.
Vous savez par les journaux tout ce que j'aurais à Vous dire. La
pluie des protocoles de Londres ne cesse pas encore. Il en est
de même des ajournements hollandais et belges. L'Allemagne se
refuse à la discipline de la Diète de Francfort et du Triumvirat
contrerévolutionnaire. On dit que l'Autriche veut voisiner par
Constance avec le pays que Vous habitez. Quant à la France, carliste,
juste milieu, et patriotique, Vous savez où nous en sommes.

La famille me charge de ses tendresses pour Vous. Rèmusat nous arrivera
demain. Nous avons eu ces jours ci plusieurs visites polonaises. Adieu,
ma chère Amie. Votre chère et filiale lettre m'a vivement touché.
Tous mes vœux, toutes mes bénédictions Vous accompagnent, en attendant
l'inexprimable bonheur de Vous revoir.

                                                          LA FAYETTE.

  À madame la _Princesse de Belgiojoso_
  poste restante à GENÈVE
  (Republique Helvetique).


II.

LA PRINCIPESSA BELGIOJOSO ALL'ASSEDIO DI ROMA.

   Cristina Belgiojoso, nell'assedio di Roma nel 1849, diresse
   l'ospedale dei feriti, avendo seco l'unica figlia sua, Maria,
   che divenne poi marchesa Trotti. Ciò è ricordato anche in una
   lettera che il marito della marchesa, Lodovico Trotti, diresse al
   senatore Tulio Massarani in seguito a una patriotica richiesta
   di S. E. il senatore Gaspare Finali. Nel 1886, l'insigne
   patriota, statista e letterato Finali desiderava avere l'elenco
   preciso dei valorosi feriti all'assedio di Roma nel 1849, i
   quali furono ricoverati in quell'ospedale dei Pellegrini diretto
   dalla principessa: voleva far scolpire quei nomi gloriosi in una
   lapide. Era diffusa opinione che il registro di quei feriti e dei
   morti fosse stato portato con sè dalla principessa Belgiojoso
   dopo la caduta di Roma; Gaspare Finali si rivolse all'uopo a
   un amico illustre, al senatore Tullo Massarani di Milano, per
   saperlo con esattezza. Il Massarani ne scrisse al consorte della
   marchesa Maria Trotti, e n'ebbe da Olgiate Molgora, risposta
   negativa in una lettera. Di questa, si reca qui la parte che
   riguarda la Belgiojoso:

   “Mia moglie si rammenta perfettamente del tempo passato a Roma
   nel 1849 quando sua madre dirigeva l'ospedale destinato ai
   feriti. Essa ricorda la catastrofe in seguito alla quale esse
   furono costrette a lasciar Roma precipitosamente, e non senza
   pericolo, per andare ad imbarcarsi a Civitavecchia; ma essa è
   convinta che i registri dell'ospedale non facevano parte del
   loro pericolosissimo bagaglio. Da Civitavecchia si diressero
   verso l'Oriente, per rimanervi alcuni anni, durante i quali, come
   durante tutti i successivi, essa non vide nè udì mai accennare a
   simili registri.„

   Quei preziosi registri andarono perduti.


III.

IL TENTATO ASSASSINIO DI CRISTINA BELGIOJOSO.

   Sul tentato assassinio, sulle sette stilettate, di cui fu vittima
   Cristina Belgiojoso nel 1853 in Asia, e di cui parla questo
   libro alla pag. 345, la stessa Principessa inviò una lettera alla
   sorella marchesa Giulia Rorà, allora a Torino, narrando tutt'i
   particolari del delitto. L'autografo di questa lettera, che
   l'autore del presente volume ebbe dalla cortesia della marchesa
   Luigia Visconti d'Aragona, ora è conservato nella Biblioteca
   Ambrosiana. Qui testualmente si riproduce il drammatico racconto
   della intrepida dama: più avanti, riproduciamo in _fac-simile_,
   un'altra lettera da lei scritta al fratellastro marchese Alberto
   Visconti d'Aragona da San Giovanni di Bellagio sul Lago di
   Como, dove la Principessa dimorava accanto alla figlia marchesa
   Maria Trotti; lettera molto notevole perchè, mentre parla delle
   sofferenze nervose della Principessa, ne spiega, tacitamente, in
   certo modo, le anomalie. Questa lettera, il cui autografo è ora
   presso l'autore di questo libro, gli fu favorita anch'essa dalla
   gentil marchesa Visconti d'Aragona. Ed ecco prima la narrazione
   del delitto. _Maria_ era la figlia giovinetta che la Principessa
   aveva condotto con sè in Asia. M.r Méon e il signor Pastori, a
   cui la lettera accenna erano (specialmente il secondo) agenti
   della Principessa, la quale, non ostante le stremate fortune,
   viveva anche in Asia fra varii agenti, servi turchi, servi
   cristiani e un farmacista.

                  _Da una montagna del mio Tchifflik._

                                                      30 agosto 1853.

  _Cara Giulia,_

Da tanto tempo senza tue notizie, e non sapendo ove trovarti in
questa stagione, mi era impossibile di annunziarti direttamente la
disgrazia accadutami, nè di riconfortarti sulle conseguenze di esse.
Mi limitai dunque a pregare M.r Méon come Pastori, a fare in modo
che la notizia non vi giungesse esagerata, nè per la voce pubblica.
Ma nessuno, che non fu testimonio del fatto, può conoscere come io
sia stata miracolosamente salvata. L'assassino è di Bergamo; era al
servizio austriaco nel 48; disertò (così diceva almeno); combattè
cogli italiani, indi emigrò a Costantinopoli, ove visse più di un
anno; poi fu a me caldamente raccomandato dal marchese Antinori di
Roma, come _onestissimo_ e _buonissimo_ giovane. Il marchese Antinori,
di cui ebbi più tardi a lagnarmi, gode di molta stima presso i suoi
compatrioti, e Pastori stesso m'invitava più volte a coltivare la
sua amicizia, che era per lui, Pastori, un motivo di tranquillizzarsi
sulla mia situazione isolata. Nei primi mesi che l'Albergoni (è il nome
dell'assassino) fu da me impiegato in qualità di magazziniere, concepii
dei forti sospetti sulla sua moralità, ed ebbi qualche motivo di
credere ch'egli avesse voluto attentare alla vita del mio farmacista.
La cosa era molto grave: io non avevo che sospetti vaghi, ed egli si
difendeva con molto calore e con delle buone ragioni. Scrissi dunque al
marchese Antinori raccontandogli l'accaduto, e pregandolo a prendere
nuove informazioni sul suo raccomandato. Il marchese mi rispose di
averlo fatto con tutto l'impegno e di non avere trovata la benchè
menoma macchia al nome, nè al carattere di quest'uomo. Che potevo io
fare? Ero allora sulle mosse per Gerusalemme e l'Albergoni era ammalato
a segno ch'io non credevo ch'egli si riavesse mai. Gli tolsi però
ogni incombenza durante la mia assenza, ma lo lasciai al _Tchifflik_
perch'egli si curasse, vivesse nella quiete e nel riposo, e guarisse,
se poteva. Lo ritrovai al mio ritorno perfettamente ristabilito, ed
informatami dagli altri della sua condotta ne ricevetti buonissimo
conto. Gli restituii allora il suo impiego di magazziniere, e sebbene
provassi per lui una invincibile avversione, pure non lasciai che
questa mia disposizione irragionevole influisse sulla di lui sorte.
Durante qualche mese si condusse bene, ma poi diede varie prove di una
somma violenza di carattere, giunta a malizia e ad animosità. Allora
lo avrei mandato via, ma il sequestro era stato posto sui miei beni;
ero da quattro mesi senza un soldo; nè potevo licenziare quest'uomo
senza pagarlo. In quel mentre, gli fu detto che io avevo scritto a
Costantinopoli per far venire un altro magazziniere, il che era falso.
Malcontenta di lui per questi atti di violenza, anzi di cattiveria,
io stavo verso di lui piucchè mai sostenuta. Egli si decise a partire
senza aspettare di essere licenziato: ma prima volle vendicarsi.
L'intenzione sua, come disse di poi, era, non solo di ammazzare
me, ma tutti quelli che sapeva mi avessero parlato male di lui, e
principalmente Maria. Nella mattina del giorno fatale, chiese più
volte di parlarmi in particolare; ma io che lo vedevo agitato, e che lo
sapevo per abitudine gran bevitore di acquavite, ricusai di ascoltarlo
dicendogli che avrebbe parlato meco quando fosse più tranquillo e più
padrone di sè. Tentò pure quell'istesso giorno di avvelenare un mio
domestico, da cui temeva ch'io potessi ricevere soccorso. A pranzo,
sembrava affatto fuori di sè e senza nissuna provocazione, mi diresse
alcune parole insolenti alle quali risposi che s'ei voleva parlare in
tal modo, escisse di casa mia.

Rimase un momento sopra pensiero; poi rimettendosi, mangiò con molto
appetito, e si mostrò allegrissimo. Dopo il pranzo, io salii come
è mio costume, nella mia camera. Saliti alcuni gradini, mi volgo,
e me lo vedo dietro che mi faceva lume. Temendo di qualche altra
scena, e volendo impedire che mi seguisse, gli tolsi il lume di mano
augurandogli la buona notte, e proseguii per la mia strada, credendolo
ritornato abbasso. Non appena però fui nella mia stanza che udii il
suo passo nel corridoio, e tosto me lo vidi comparire dinanzi. Io stavo
presso ad una finestra, dirimpetto alla porta. Egli traversa la stanza
dicendo: signora, Ella mi ha insultato, ordinandomi di escire dalla
sua casa; e dicendo queste parole era giunto a due passi da me. Allora
gridando: _muori perfida! muori scellerata!_ mi portò varii colpi di
uno stile che teneva nascosto nella mano. I primi colpi furono tutti
diretti al basso ventre. Io, che non vedevo lo stile, nè sentivo sulle
prime il dolore, mi resi subito conto di quel che faceva, ma per un
istinto di salvezza stesi le mani dove vedevo ch'egli dirizzava le sue:
fui dunque ferita alla mano; allora vedendo egli che il ventre era
coperto, mi portò un colpo al cuore, che mi passò il seno sinistro:
vidi allora il ferro, mi scansai alla diritta, girai intorno ad un
tavolino, mi accostai alla porta e fuggii. Egli mi correva dietro, ma
solo mi raggiunse sulla scala, ove tutti i servi che accorrevano di
sopra mi fecero rallentare il passo. Ivi dunque raggiuntomi, mi vibrò
un altro colpo nella schiena, e fu l'ultimo perchè fu preso. Io ebbi la
forza di scendere tutte le scale da me, dicendo: mi ha assassinata, mi
ha ucciso. La disperazione della mia povera Maria, quella pure di tutta
la mia gente sì Turchi che Cristiani, mi straziava, ma mi sentivo una
forza e una tranquillità di mente di cui non sapevo rendermi ragione.
Risalita, rientrata nella mia camera, postami sul letto, esaminai le
mie ferite, e ne diressi la medicazione. Una era al basso ventre, una
alla coscia sinistra, una sul dorso della mano pure sinistra, una
al petto dal lato sinistro, ed una attraverso la schiena. Temendo
di una congestione o di uno stravaso interno sia al cuore, sia al
petto, e malgrado la gran quantità di sangue escito dalle ferite, mi
feci aprir la vena, coprire di mignatte, ed amministrarmi forti dosi
di aconito. Buon per me, chè, durante la notte, il respiro divenne
doloroso, difficile, quasi impossibile; ma raddoppiate le mignatte,
i sintomi allarmanti scomparvero in poche ore. Tutte le mie piaghe
si cicatrizzarono nello spazio di alcuni giorni, ed ora altro non mi
rimane che una somma debolezza, e dei dolori al basso ventre, che non
mi vogliono ancora lasciare.

Eccoti la dolorosa istoria. Lo stesso non avrebbe potuto accadermi in
Europa? Quanti delitti non vi si commettono ogni giorno! L'assassino
fu condotto in catene a Costantinopoli senza dare il menomo segno di
pentimento. Anzi disse: quando verrò fuori, toccherà a me. Io però,
s'egli riacquistasse la sua libertà, non mi fermerei un'ora in paese
ove potesse portarsi.

Addio, cara Giulia, ti lascio perchè stanca; aspetto con impazienza la
lunga lettera che mi prometti, ed intanto ti abbraccio teneramente

                                                   tua aff.ma sorella
                                                            CRISTINA.


IV.

LETTERA AUTOGRAFA DELLA PRINCIPESSA BELGIOJOSO AD ALBERTO VISCONTI
D'ARAGONA.

   [Illustrazione: Pagina 1]

   [Illustrazione: Pagina 2]

   [Illustrazione: Pagina 3]

   [Illustrazione: Pagina 4]

   [Illustrazione: Pagina 5]

   [Illustrazione: Pagina 6]

   [Illustrazione: Pagina 7]

   [Illustrazione: Pagina 8]


V.

LA MARCHESA MARIA TROTTI-BELGIOJOSO.

   _Nel momento di terminare la settima edizione sulla _principessa
   belgiojoso_, si diffuse per Milano la notizia della morte
   della marchesa Maria Trotti-Bentivoglio, unica figlia della
   celebre patriota, e che in benevola e grata considerazione tenne
   sempre questo libro. Così si spense anche l'ultima e più intima
   testimone di molta parte di quella gran vita. Sul giornale
   milanese _La Perseveranza_ (del 28 novembre 1913), scrissi allora
   alcune parole che è opportuno qui riferire._

La marchesa Maria Trotti dei principi Barbiano di Belgiojoso fu
una delle più specchiate e venerate anime, che onorassero l'Italia
femminile. Appunto perchè schiva di pompe, perchè volle svolgere
in silenzio l'onda continua della beneficenza verso i poveri, e gli
affetti più puri di sposa, di madre, d'amica, di dama di Sua Maestà
la Regina Margherita; appunto perchè sentì che le migliori elevazioni
si compiono nelle raccolte e quasi romite energie dello spirito, Maria
Trotti apparve una singolare, quasi ideale figura.

Non si sarebbe detto che una così tacita e serena forza era nata e
cresciuta in un turbinio strano e clamoroso di vita. È uno di quei
fenomeni mirabili che fanno vie più apprezzare le singolari virtù del
silenzio.

Nata a Parigi il 23 dicembre 1838, quando la madre, l'ammaliante
principessa Cristina Belgiojoso, della magnifica stirpe dei Trivulzio,
splendeva nel fiore dei trent'anni e regnava sopra una folla d'uomini
illustri di Francia e d'insigni esuli d'Italia e di Polonia, — Maria
Trotti si sentì presto trascinata nell'abbagliante vortice patriottico
della madre, che nel nostro Risorgimento fu la più fantastica, la
più romantica dea, cospiratrice attivissima per la liberazione della
patria. Fra le tempeste della sua vita, la principessa Cristina
Belgiojoso circondò di protezione tenerissima l'unica propria figlia
Maria. Ella passava fra i trionfi, dovuti al suo fascino di gran dama,
al suo svariatissimo ingegno virile, al suo patriotismo avventuroso,
alle sue beneficenze inesauribili; ma copriva la sua amata fanciulla
con le amorose mani materne, come una fiammella che con la palma
si ripari dal vento. Ella riguardava la figlia Maria una pura luce,
sulla quale poteva posare tranquilla lo sguardo: ella la amò con una
tenerezza, della quale i nemici suoi non la credevano capace.

                                   *

Nel 1849, durante l'assedio di Roma, noi vediamo la principessa
Belgiojoso dirigere l'ospedale dei feriti ai “Pellegrini„. È lei che
chiude gli occhi di Goffredo Mameli; è lei che, a sue spese, cura tanti
valorosi; — e le viene talvolta accanto una taciturna fanciulla, Maria,
che impara al letto del dolore, del sacrificio, della morte, il dovere
della compassione, della carità, dell'ammirazione per gli olocausti
della vita a un'idea.

Roma cade in mano dei francesi assedianti. L'inferno della mitraglia è
cessato; ma comincia un altro inferno. Gli ufficiali francesi irrompono
nelle corsie dell'ospedale, dove pure tanti loro fratelli d'armi
sono curati con eguale premura dei nostri: insolentiscono contro la
principessa Belgiojoso, e contro le altre magnanime dame infermiere:
le accusano di sobillare i francesi infermi: e la Belgiojoso allora
si rizza nella sua figura di principessa alterissima, e con tragica
veemenza, respinge l'accusa, inveisce contro l'ingratitudine e
l'insulto. Quali lampi terribili avranno lanciato quei grandi, neri
occhi fatali? Con quali gesti d'impero si saranno levate quelle pallide
mani nervose?... La principessa, fra non lievi pericoli, potè fuggire
da Roma, e condusse seco la figlia Maria in Oriente; la figlia che,
molti anni dopo, ricordava a qualche famigliare quella fuga e quei
pericoli.

                                   *

In Oriente, la vita è una nuova fantasmagoria. Viaggi lunghi penosi,
turbe di popoli semi-barbari, notti passate sotto una tenda, o sotto
le stelle, a cavallo. La madre veglia sulla figliuola, ne trema per
la salute, di tutto si priverebbe per lei; le emozioni sono forti e le
impressioni incancellabili. V'è del fantastico e del grandioso in quei
viaggi lungo l'Egeo, sulle spiagge risonanti dell'Asia Minore, e in
Terrasanta. Sul cielo azzurro immenso, ecco si disegna Gerusalemme....

La marchesa Maria Trotti era un'alta credente. Nella religione, trovava
sublimi conforti, ma chi può dire che quella fede non le fosse sorta,
come forza sovrumana, della contemplazione della terra del più grande
evento?

Nell'Asia Minore, la principessa Belgiojoso, acquistò un possedimento
agricolo: un _ciflik_. Si era condotto seco uomini di fiducia,
amministratori; si era circondata di servi turchi e cristiani. E uno
di costoro, italiano, che si diceva reduce delle patrie battaglie, e
vivamente raccomandato alla principessa dal marchese Antinori allora a
Costantinopoli, pugnalò per vendetta una sera la principessa ferendola
in più parti del corpo, e voleva uccidere anche la Maria. Furono
salvate dagli altri servi, accorsi alle loro grida di soccorso. Il
servo, che voleva vendicarsi del licenziamento minacciatogli dalla
principessa perchè ubbriacone, fu disarmato, fu arrestato, cacciato in
una prigione e condannato dalle autorità turche. E la principessa, che
volle curarsi da sè stessa le ferite, una delle quali grave la ridusse
curva per tutto il resto della vita, potè da allora con più calma
lavorare per mantenere sè e la figlia e sostenere le spese del suo
possedimento, che certo non fruttava quanto la illustre profuga s'era
immaginato. Il sequestro dei beni, perpetrato dal Governo austriaco
ritornato a dominare in Lombardia, dove la principessa Belgiojoso
nel 1848, era apparsa, quasi nuova Giovanna d'Arco, alla testa del
suo battaglione di militi crociati; le enormi spese sostenute per il
mantenimento dell'ospedale dei “Pellegrini„ a Roma; quelle del viaggio,
dell'impianto agricolo e via via.... avevano ridotto a mal partito
la fortuna dell'ardimentosa signora; perciò scriveva articoli per le
riviste, e pei giornali d'America, dove propugnava la causa d'Italia; e
con la figliuola Maria ricamava stoffe che si vendevano nei mercati di
Costantinopoli. La famiglia, benchè colpita anch'essa dalle gravissime
multe dell'Austria, non mancava di spedir denaro alle due esuli; ma
quel denaro, per via, passando di mano in mano, si assottigliava,
spariva.

                                   *

Nel 24 giugno del 1861, Maria dei principi Barbiano di Belgiojoso
andò sposa al marchese Lodovico Trotti-Bentivoglio, patrizio milanese,
ch'era vedovo della contessa Elisa Lucini Passalacqua, con tre figlie.
Così, ella di soli ventitre aprili, quando le giovani della sua età
sognano l'amore senza sùbiti sacrificii, senza gravi pensosi doveri,
assumeva nello stesso giorno delle nozze il duplice sacro ufficio di
sposa e di madre tutrice. Ebbe poi il conforto di esser madre di due
figlie proprie.

Nella primavera del 1893, moriva la contessa Adriana Marcello Zon
di Venezia, signora di bella cultura, dama di Corte della Regina
Margherita e la marchesa, già dama di palazzo, veniva eletta da Sua
Maestà a quella carica di particolare, delicata fiducia. La prima
Regina d'Italia, col suo spirito penetrante avea scoperte le rare
qualità della gentildonna milanese, qualità velate dal consueto
riserbo; e potè farsene ben presto un'amica; un'amica profondamente
devota, che, in una notte spaventevole, in una notte atroce, in quella
dell'assassinio di Re Umberto I, doveva unire le proprie lagrime a
quelle della Sovrana.

La vita di Margherita, vita di idealità e di atti eccelsi, si svolse
per vent'anni accanto alla devozione di Maria Trotti; e nessuna
meraviglia se Sua Maestà venne più volte a Milano per trovarla nel
suo letto di pene, con quella trepidazione che la grave malattia non
lasciava pur troppo dileguare.

Maria Trotti si spense a Milano, nella notte del 25 novembre 1913,
nella stessa casa dove morì la madre sua; e i funerali — a cui
parteciparono l'aristocrazia e il popolo — dicevano quanto la voce
d'una povera cieca espresse poi, al Cimitero Monumentale di Milano,
davanti alla bara, con accenti che strappavano il pianto.

Anche nella morte, la figlia si mostrò diversa dalla madre. La
principessa Cristina Belgiojoso aveva terrore della morte; benchè
vecchia, quasi mummificata, non voleva morire e lo diceva ad alta voce;
tanto, dopo una vita sì avventurosa, ell'era avvinta ancora alla vita!
La figlia Maria accolse la morte con un sorriso celeste.

                                                  RAFFAELLO BARBIERA.




INDICE.


  I.

  In casa Trivulzio e in casa Visconti d'Aragona
  (pag. 1 a 18).

  I primi anni di _Cristina Trivulzio_. — Aristocrazia e democrazia
  all'alba del secolo XIX. — Alla Corte napoleonica di Milano. —
  Il visconte di Chateaubriand a Milano. — Il processo del marchese
  _Visconti d'Aragona_ come carbonaro. — Enrico Heine nel teatro alla
  Scala.

  II.

  I Belgiojoso.
  Nozze, separazione e fuga della Principessa
  (pag. 19 a 36).

  Emilio Belgiojoso, il poeta Berchet e Gioachino Rossini. — Il
  supposto “giovin signore„ del _Giorno_. — Nozze fastose nella
  chiesa di San Fedele. — Mode. — La principessa sposa a Merate.
  — Gentildonne cospiratrici. — I principi Belgiojoso profughi in
  Svizzera. — Le spie. — Gherminelle contro il Governo austriaco.
  — Ricordi d'un ballo in costume in casa Batthyány a Milano. — Un
  “Pietro Aretino„; chi era?...

  III.

  La Principessa e la “Giovine Italia„
  (pag. 37 a 54).

  Il Metternich minaccia il Governo del Canton Ticino. — I profughi
  della Svizzera: un suicida. — Torna in scena la spia. — L'Austria
  confisca i beni alla Principessa e la condanna alla morte civile.
  — Tentato arresto della Principessa — Giuseppe Mazzini e la sua
  _Giovine Italia_. — La Principessa ajuta la 1.ª Spedizione di
  Savoja. — Fingendo pentimento, domanda all'Austria la restituzione
  dei beni confiscati.

  IV.

  Un traditore
  (pag. 55 a 72).

  Un Argenti propone di uccidere il Metternich. — Il marchese Raimondo
  Doria e il Metternich. — Avventure del Doria. — Sue delazioni. —
  Il Doria e la Principessa. — Misteriose riunioni a Genova. — Una
  tragedia a Milano.

  V.

  Processi contro i Belgiojoso. — Cospiratrici belle
  (pag. 73 a 94).

  Avventure di Felice Argenti. — Processo contro Emilio e Antonio
  Belgiojoso. — L'imperatore d'Austria interviene. — Processo contro
  la Principessa. — Ordini dell'imperatore a favore di lei. — Processo
  contro Teresa Kramer-Berra. — Fulvia Verri. — Anna Tinelli e Paride
  Zajotti. — Tornano in hallo le _giardiniere_! — Condanne di morte.
  — Lettera della Principessa al marito. — Affetti. — Nuovo esilio. —
  Lettera del principe di Metternich sulle astuzie della Belgiojoso.

  VI.

  Gli esuli Italiani e il salotto della Principessa a Parigi
  (pag. 95 a 122).

  Come vivevano i profughi italiani a Parigi. — Generosità del
  principe Belgiojoso. — Un dimenticato precursore dell'emigrazione:
  Luigi Angeloni. — Il vecchio Filippo Buonarroti. — Il Comitato
  rivoluzionario italiano a Parigi. — Terenzio Mamiani: sue avventure
  d'amore. — La principessa Belgiojoso a Parigi. — Ardori di Adolfo
  Thiers per lei. — La Principessa parla alla Camera dei deputati
  francesi. — Il _salon_ del generale La Fayette. — Il primo _salon_
  della principessa Belgiojoso a Parigi. — Strane abitudini di lei. —
  La bella italiana conquista Parigi. — Il _salon_ di Bianca Milesi.
  Madamigella Eleuteria. — Suo misterioso destino.

  VII.

  I filosofi intorno alla Dea
  (pag. 123 a 148).

  Nicolò Tommaseo a Parigi. — Le sue elevazioni celesti e i suoi
  affetti terreni. — In _Fede e Bellezza_ allude egli alla principessa
  Belgiojoso? — Vincenzo Gioberti a Parigi e il suo ardente
  divulgatore Massari. — La confidente del Massari. — Pubblicazioni
  filosofiche e teologiche della Principessa. — Un arguto giudizio
  di Terenzio Mamiani. — Il bel padre Cœur e il filosofo Giuseppe
  Ferrari. — L'abate Lamennais. — L'asceta Ozanam e l'asceta
  Sìrtori. — Filosofesse in Francia. — Religiosi abbigliamenti della
  Principessa.

  VIII.

  Alfredo de Musset ed Enrico Heine
  (pag. 149 a 168).

  Primo incontro di Alfredo de Musset colla Principessa. — Una sera
  nel parco di Versailles. — Il biondo poeta ospite della Principessa.
  — Ciò che raccontano due biografi di Alfredo de Musset: madame
  Joubert e Arsène Houssaye. — Una festa di ballo amorosa. — Lettera
  della principessa Belgiojoso. — Una caricatura di Alfredo de
  Musset. — Addio, incanto! — Enrico Heine a Parigi. — La Belgiojoso
  benefattrice di Enrico Heine. — Una serata con Vincenzo Bellini. —
  Morte dell'autore della _Norma_. — Enrico Heine e l'Italia.

  IX.

  Il dolce signore.... — Il cieco Thierry
  (pag. 169 a 179).

  Come amavano le _lionnes de Paris_. — I romanzi alla moda. — Lo
  storico Francesco Mignet. — Mignet e Thiers: loro studii comuni,
  loro diversi destini. — Tre scuole storiche francesi. — Agostino
  Thierry. — Il suo genio, le sue sventure. — Grandi e delicate
  beneficenze della principessa Belgiojoso verso Agostino Thierry. —
  Malignità del mondo.

  X.

  Una folla d'immortali
  (pag. 180 a 204).

  Canta il principe Belgiojoso. — Rossini al piano. — Giulia Grisi
  e il tenore Mario. — Meyerbeer e i gatti. — Thalberg. — Un altro
  pianista: Döhler. — Chopin e gli esuli polacchi a Parigi. — Un
  pittore irritato: Delacroix. — Bella scenetta! — Il ritratto della
  Belgiojoso dipinto dal Lehmann. — Victor Hugo. — Alessandro Dumas
  padre e la sua bionda Ida. — Balzac. — Sue supposizioni sulla
  Principessa. — Stendhal lo corregge. — Il poeta de Laprade. —
  Lamartine. — Chateaubriand. — Augusto Barbier. — Un traduttore
  di Dante. — La grandezza di Pellegrino Rossi. — Camillo Cavour in
  una seduta spiritica presso la Principessa. — Un improvvisatore. —
  Carattere del salotto della Belgiojoso. — Sfide di esuli italiani a
  Vittor Hugo.

  XI.

  Le amiche e le nemiche di Parigi
  (pag. 205 a 228).

  Ultimi anni di Madame Recamier e la Principessa. — Il brio di lady
  Blessington, lord Byron e la contessa Guiccioli a Parigi. — Giorgio
  Sand. — _Daniel Stern_ e il Mazzini. — Il salotto della contessa
  Anna Dubourg, Sofia O' Ferrall e il conte Federico Confalonieri. —
  Il salotto di Madame Ancelot. — L'addio desolato del tenore Nourrit
  e l'apparizione della Principessa nel salotto di Madame Ancelot. —
  Un'accademia di quaranta donne immortali. — Intrighi femminili. —
  Madame de Castellane. — Madame de Girardin. — Teofilo Gautier viene
  in scena. — Le allegre serate in casa della contessa Merlin. — La
  disgrazia toccata a questa signora.

  XII.

  La fuga e le passioni della duchessa de Plaisance
  (pag. 229 a 245).

  La società gaudente di Parigi sotto re Luigi Filippo. — Camillo
  Cavour ai banchetti del principe Belgiojoso a Parigi. — Uno
  scandaloso romanzo _a chiave_. — Pier Angelo Fiorentino. — La
  duchessa de Plaisance. — Sua passione per il principe Belgiojoso.
  — Sua fuga con lui. — Rifugio nel Lago di Como. — Il barone Carlo
  Bellerio alla Villa Pliniana. — L'ora dell'abbandono. — La duchessa
  de Plaisance a Moltrasio e a Milano. — Ultimi anni della duchessa. —
  Ultimi anni del principe. — Un dramma di Mario Uchard sulla duchessa
  de Plaisance. — Lettera inedita di Mario Uchard.

  XIII.

  La Principessa pubblicista e benefattrice dei contadini.
  Suo incontro con Luigi Napoleone
  (pag. 246 a 274).

  La _Gazzetta Italiana_ fondata dalla Belgiojoso a Parigi. —
  Peripezie di questo giornale. — La Principessa ritorna in Italia. —
  Locate e il suo paesaggio. — Villa dei Trivulzio. — Suo medagliere e
  biblioteca. — Benefiche iniziative della Principessa pei contadini e
  i loro figliuoli. — Il suo illuminato socialismo. — La _donna Paola_
  del Parini. — Il dottor Màspero. — L'_Ausonio_. — La lettera del
  Manzoni sul “Romanticismo„. — Malcontento del Manzoni. — Speranze in
  Carlo Alberto. — Drammatica fuga di Luigi Napoleone dalla fortezza
  di Ham. — Incontro di Luigi Napoleone colla Principessa. — Loro
  dialogo sul risorgimento d'Italia. — Poeta profeta.

  XIV.

  La rivoluzione del 1848. — Il battaglione della Principessa
  (pag. 275 a 292).

  Partenza della Principessa da Napoli con 200 volontarii e festoso
  arrivo a Milano. — Il podestà conte Gabrio Casati e gli articoli
  politici della Principessa sulla _Revue des Deux Mondes_. —
  Carattere della rivoluzione del 1848. — Incontro della Belgiojoso
  col poeta Mickievicz. — Lettera di lei a re Carlo Alberto. — Le
  risposte del conte di Castagneto. — Stizze di Cesare Balbo. — Il
  _Crociato_ e altre pubblicazioni politiche della Belgiojoso. — Il
  Circolo _albertista_ della Principessa in via Borgonuovo a Milano. —
  Assistenze ai feriti.

  XV.

  Ancora nel 1848: a Milano, a Venezia, a Parigi
  (pag. 293 a 306).

  Come si diramò il battaglione della Principessa. — Le bugie del
  conte de Hübner. — Il battaglione dell'abate Meneghelli. — Giudizii
  del Metternich sui liberali italiani. — Giudizii severi della
  Belgiojoso sugli uomini della rivoluzione lombarda. — Carlo Alberto
  a Milano e il dramma del palazzo Greppi. — La rivoluzione di
  Parigi: la Principessa torna a Parigi. — Le _vésuviennes_. — Comico
  incidente in un ballo ufficiale. — Armando Marrast. — La Belgiojoso
  va all'assedio di Roma.

  XVI.

  Nel 1849. La Principessa all'assedio di Roma
  (pag. 307 a 324).

  Giuseppe Mazzini e Giuseppe Garibaldi a Roma. — Giovani eroi. —
  La Belgiojoso al letto dei feriti. — Giulia Modena. — Fortezza e
  sventure di Margherita Ossoli nata Fuller. — La strage di Villa
  Corsini. — La Belgiojoso accoglie Goffredo Mameli ferito a morte. —
  Suo carteggio coi Triumviri. — Suo talento d'amministrazione e sua
  generosità negli ospedali. — Sua terribil lettera a un francese. —
  Parte per l'Oriente.

  XVII.

  La Belgiojoso in Oriente e gli arem
  (pag. 325 a 348).

  Perquisizioni austriache. — La scoperta d'un cadavere. — Funebri
  leggende. — La Principessa in Grecia. — Malumori fra i Greci per
  alcuni articoli della viaggiatrice. — A Costantinopoli e presso
  Angora. — Negli arem. — Donne d'Oriente. — Nuovi viaggi della
  Principessa e peripezie notturne. — Gerusalemme. — Un servo tenta
  d'assassinare la Principessa. — Le ferite. — Lavori d'ago. — Scritti
  della Principessa nella _Revue des Deux Mondes_. — Suoi nuovi libri.

  XVIII.

  Ritorno in Francia e in Italia
  (pag. 349 a 363).

  Sbarco d'una carovana asiatica a Marsiglia. — La Principessa nel
  castello di Saliès. — La marchesa Teresa Visconti d'Aragona e le sue
  memorie. — Il marchese Alessandro Carlo d'Aragon e le sue veglie
  colla Principessa. — Napoleone III e il conte Francesco Arese. —
  Ultimi giorni di Enrico Heine a Parigi. — Camilla Seiden, il suo
  triste romanzo conjugale, i suoi libri. — Ritorno della Principessa
  al Lago Maggiore. — Nella pace di Oleggio Castello.

  XIX.

  I salotti di Torino. Alla vigilia della guerra del 1859.
  (pag. 364 a 379).

  Il salotto Rorà a Torino. — Il salotto Alfieri. — Il salotto della
  baronessa Olimpia Savio. — Carattere della società torinese. —
  Incontro della principessa Belgiojoso con Camillo Cavour nel salotto
  di Giulia Rorà. — Cavour e l'arciduca Massimiliano d'Austria. — I
  salotti di Clara Maffei e di don Carlo D'Adda a Milano. — Giuseppe
  Mazzini viene incognito a Milano. — Sue mire. — L'_Histoire de la
  Maison de Savoie_ scritta dalla Belgiojoso. — La Principessa recita
  con Ippolito Nievo. — Una memoranda sera al teatro alla Scala. — Gli
  ufficiali austriaci.

  XX.

  Dopo la battaglia di Magenta
  (pag. 380 a 398).

  Particolari della battaglia di Magenta. — La liberazione di Milano.
  — Memorabile serata nel teatro alla Scala. — Battaglie di Melegnano,
  di San Martino e Solferino. — I feriti accolti nelle famiglie.
  — Carme d'un soldato francese. — Carmi di una poetessa inglese.
  — Camillo Cavour in casa della Belgiojoso. — Massimo d'Azeglio
  governatore di Milano. — L'_Italie_, giornale politico, fondato
  dalla Principessa. — Altre pubblicazioni politiche di lei. — La
  visione dell'Italia futura.

  XXI.

  A Blevio sul Lago di Como
  (pag. 390 a 414).

  Storia del villino della Principessa a Blevio: un frate. — Le
  grandi beneficenze della duchessa de Plaisance. — Vincenzo Bellini
  e Giuditta Pasta. — Abominevoli memorie della moglie di Giorgio IV
  d'Inghilterra. — Maria Letizia Solms-Wyse e Urbano Rattazzi nella
  _Villa Maria_. — Il prete mazziniano Tommaso Bianchi. — Nuovo stato
  psicologico della Principessa e strani fenomeni da lei sofferti. —
  Le sue lettere al dottor Màspero. — Dame di spirito. — La vedova del
  conte Federico Confalonieri. — Matilde Juva-Branca e il suo canto. —
  Un'inondazione notturna.

  XXII.

  Gli ultimi anni a Milano
  (pag. 415 a 427).

  I ricevimenti della Principessa a Milano. — I suoi visitatori, i
  suoi pranzi, le sue serate musicali. — Una canzonetta veneziana. —
  Ultimo scritto della Belgiojoso sull'avvenire della donna. — Suoi
  concetti d'un socialismo alto e puro. — Le ultime ore, la morte,
  la tomba, l'oblio. — Carteggi distrutti. — Chi era la principessa
  Belgiojoso.

  Appendice.

  Lettera inviata della principessa Belgiojoso alla sorella Giulia
  sul tentato assassinio subìto. — Lettera (inedita autografa) della
  principessa Belgiojoso al fratello Alberto sulle proprie sofferenze
  e fenomeni nervosi. — Lettera del generale La Fayette alla
  Belgiojoso. — Lettera sulla partenza della principessa da Roma nel
  1849, dopo l'assedio.




OPERE DI RAFFAELLO BARBIERA

(Edizioni Treves).


   LA PRINCIPESSA BELGIOJOSO, _i suoi amici, i suoi nemici, il suo
   tempo_. (Da memorie mondane e da archivii segreti di Stato, —
   con documenti inediti, ritratti e fac-simili.) _Nuova edizione
   riveduta_ (_la 7.ª_) L. 10 —

   IL SALOTTO DELLA CONTESSA MAFFEI. (_8.º migliaio dell'edizione
   Treves_) 3 50

   PASSIONI DEL RISORGIMENTO. Bozzetti storici da archivii segreti
   di Stato, con scritti inediti della Principessa Belgiojoso,
   Berchet, Lamartine, Prati, ecc., con caricature di Alfredo De
   Musset, ecc., e documenti inediti anche in fac-simile. _4.ª
   edizione_ 7 —

   FIGURE E FIGURINE DEL SECOLO XIX. (Bozzetti storici.) Da archivii
   segreti di Stato. _6.º migliaio_ 9 —

   RICORDI DELLE TERRE DOLOROSE. 32 illustr. (_3.ª ed._) 7 50

   VOCI E VOLTI DEL PASSATO (1800-1900), da archivi segreti di Stato
   e da altre fonti. (_3.ª ediz._) 10 —

   I POETI ITALIANI DEL SECOLO XIX. _Nuova edizione._ In-16, di 1400
   pagine, diviso in quattro parti, con 23 ritratti 12 —

   Legato in tela e oro, in due volumi, con astuccio 20 —

   VENEZIA NELL'ARTE E NELLA VITA. (Numero di Natale e Capo
   d'Anno dell'_Illustrazione Italiana_, anno 1910.) Con numerose
   illustrazioni. (Esaurito.)

   I FRATELLI BANDIERA, dramma storico in 4 atti (in collaborazione
   di Carlo Bertolazzi), con Proemio storico da documenti inediti
   5 —

   VITTORIO EMANUELE, ricordi. (Per incarico della Giunta Municipale
   di Milano che ne distribuì 20,000 copie alle scuole.) (Esaurito.)

   VERSO L'IDEALE. Profili biografici con scritti inediti di
   illustri. (Esaurito.)




NOTE:


[1] _Lettres à l'Etrangère_, t. II, p. 417, année 1844.

[2] METTERNICH, _Mémoires_, vol. VIII, p. 567 (Paris, Plon).

[3] CHATEAUBRIAND, _Mémoires d'outretombe_, tom. IV, p. 140 (Paris,
1849).

[4] Ultime linee del XXV cap. dei _Reisebilder_ d'ENRICO HEINE.

[5] Archivio Trivulzio-Belgiojoso.

[6] _Opere_ di U. FOSCOLO, vol. II, p. 220 (Firenze, 1862).

[7] Busta CVII, anno 1829.

[8] _Per le illustri nozze Belgiojoso-Trivulzio._ Fiori poetici.

[9] Vedi il capitolo _Cospiratori e cospiratrici del '21_, nel libro
_Figure e figurine del secolo che muore_, di RAFFAELLO BARBIERA
(Milano, Treves, 7.ª edizione, 1899).

[10] _Atti Segreti_ del Governo Lombardo-Veneto: busta CXXVIII.

[11] Archivii di Stato lombardi: _Sezione storica: famiglia Trivulzio_.
Il decreto fu pubblicato nel _Bollettino storico della Svizzera
italiana_, nel 1887, pag. 28. Ne parlano anche gli _Atti Segreti_ del
Governo: busta CXXXII.

[12] ATTI SEGRETI: busta CXXXII.

[13] ATTI SEGRETI: busta CXXXII.

[14] ATTI DELLA POLIZIA, N. 5669 Protocollo Segreto.

[15] Tutti _Atti Segreti_ citati: busta CXLII.

[16] Ivi.

[17] _Atti Processuali della “Giovine Italia„_, negli Archivii
Lombardi: pezza n. 401, vol. XIV, anno 1832.

[18] _Processi della “Giovine Italia„_. Archivii Lombardi, busta CXXXV.

[19] _Epistolario_ di G. MAZZINI, vol. I, p. 329.

[20] LA CECILIA. _Memorie_, vol. I, p. 163.

[21] Archivii di Vienna. A. SANDONÀ, _Rivista d'Italia_, Giugno, 1909.

[22] Archivio di Milano. _Atti Segreti_, busta CXLII.

[23] Questo, e tutto quanto segue, è desunto dagli _Atti Segreti_ della
Presidenza del Governo Lombardo-Veneto e dai _Processi della “Giovine
Italia„_, custoditi nel R. Archivio di Milano (busta CIX e seguenti).

[24] Firenze, Barbèra ed., p. 95.

[25] Carte processuali nell'Archivio di Stato Lombardo: esami
giudiziarii dell'Argenti e del Doria (busta II, XII, XIII) e lettere
inedite del tempo. Vedi CANTÙ, _Cronistoria_, vol. II, parte I, pag.
287. Il Cantù chiama l'Argenti _Filippo_, per un ricordo dantesco; ma
si chiamava _Felice_.

[26] Carte processuali dell'anno 1831.

[27] _Atti Segreti della Presidenza del Governo_: busta XXXIX.

[28] _Lettere_ (_Nuova Antologia_ del 1.º ottobre 1901).

[29] Carte processuali: pezze 1134 e seguenti.

[30] Atti processuali: pezze 15 381 e seguenti.

[31] _Atti Segreti_, vol. CLXI, 1832. Vedi anche _Figure e figurine_ di
RAFFAELLO BARBIERA pag. 226-227 (Milano, Treves).

[32] _Atti Segreti_, vol. CCIV, 1836.

[33] _Atti Segreti_, vol. CXLV, anno 1831.

[34] Pezze 11-34 11-61.

[35] _Processi_: busta CXXXI. Decreto imperiale del 13 Maggio 1834.

[36] Raccolta d'autografi di _Carlo Vanbianchi_ di Milano.

[37] Dal tedesco. _Archivio del Ministero degli Interni a Vienna_,
n. 7752, anno 1832, fasc. 1215. Vedi: A. SANDONÀ, _Rivista d'Italia_,
Giugno 1909.

[38] M.me ANCELOT, _Un salon de Paris_, pag. 257 (Paris, 1866).

[39] T. MAMIANI, _Parigi or fa cinquant'anni_ (_Nuova Antologia_,
Firenze, ottobre-dicembre 1881, aprile 1882).

[40] RUSCONI, _Memorie aneddotiche_ (Roma, 1883).

[41] MAZZINI, _Epistolario_, vol. I, p. 27 (Firenze, Sansoni, 1902).

[42] Idem, p. 21.

[43] RUSCONI, _Memorie aneddotiche_, p. 137 (Roma, 1883).

[44] T. MAMIANI, _Lettere dall'esilio_, pubbl. da Ettore Viterbo.

[45] R. Archivio di Stato Lombardo: _Atti Segreti_, busta CCXLI (22
maggio 1840).

[46] R. Archivio di Stato Lombardo: _Atti Segreti_, busta CCXLI.

[47] Barone ALESSANDRO ZANOLINI, _Sulla Milizia Cisalpino-italiana_
(Milano, Borroni e Scotti, 1845).

[48] V. _Les salons de Paris_, del visconte DE BEAUMONT-VASSY (Paris,
1866).

[49] _Atti Segreti_ della Presid. del Governo Lombardo: anno 1837.

[50] N. TOMMASEO, _Fede e bellezza_, p. 81 (Milano, Borroni, 1852).

[51] Nella mia raccolta d'autografi.

[52] MAURO MACCHI, _Le contraddizioni di Gioberti_ (opuscolo ristampato
nel 1901 a Palermo dall'ed. R. Sandron).

[53] _Lettere di V. Gioberti_, pubblicate da Domenico Berti (Firenze,
Barbèra, 1881).

[54] Jules Renouard et C., Libr.

[55] CANTÙ, _Alessandro Manzoni_, vol. II, pag. 41 (Milano, Treves,
1882).

[56] _Essai sur Vico_, par M.me LA PRINCESSE B*** (Milan, Turati),
senza data. — LA SCIENCE NOUVELLE, _Vico et ses œuvres_, trad. par
M.me C. BELGIOJOSO (Milano, 1844). — _La Science Nouvelle par Vico_,
traduite par l'auteur de l'_Essai sur la formation du dogme catholique_
(Paris, Renouard, 1844).

[57] V. DE LESCURE, _Les femmes philosophes_ (Paris, 1881).

[58] MINGHETTI, _Miei ricordi_. (Torino, Roux, vol. I, pag. 32.)

[59] Cap. XI (Paris, Lévy, 1888).

[60] Le caricature (son due!) di A. de Musset furono pubblicate
nel libro della DE JANZÉ, _Étude sur A. De Musset_ (Paris, 1891),e
riportate nell'_Art_ di Parigi (anno 1892, p. 193).

[61] _Œuvres_ de ALFRED DE MUSSET (Paris, Lemerre, 1876).

[62] ARSÈNE HOUSSAYE, _Les confessions_, souvenirs d'un demi-siècle
(1830-1880), vol. I, pag. 283 (Paris, Dentu).

[63] JULES LEGRAS, _Henry Heine poète_ (Paris, Lévy, 1897).

[64] Fascicoli di giugno e luglio 1894.

[65] HEINE, _Notti Fiorentine_. Traduzione di P. Valabrega (Milano,
1888).

[66] Collezione d'autografi moderni. N. 12756. Lettera del Bellini a M.
Troupenas.

[67] Paris, Lévy, 1881, pag. 82.

[68] E. PETIT, _François Mignet_. Paris, 1889.

[69] _Monsieur Augustin Thierry, son système historique et ses
erreurs_, par L. AUBINEAU, 1879.

[70] N. TOMMASEO e G. CAPPONI, _Carteggio inedito dal 1833 al 1874_.
Vol. I, p. 543 e p. 615 (Bologna, Zanichelli, 1911).

[71] C. MONSELET, _Statues et statuettes contemporaines_ (Paris, 1852),
p. 5.

[72] _Souvenirs de l'émigration Polonaise_, par A. KOSCIAKIEWICZ,
ancien officier de l'armée nationale polonaise (Paris et Lyon, 1858).

[73] Vedi le notizie dell'Archivio di Stato Lombardo su _Enrico Beyle_,
nel volume di RAFFAELLO BARBIERA: _Figure e Figurine_ (Milano, Treves,
7.ª edizione), pag. 54.

[74] _Memorie del generale_ GUGLIELMO PEPE, _intorno alla sua vita e
ai recenti casi d'Italia, scritte da lui medesimo_ (Lugano, 1847), vol.
II, cap. LX, p. 504.

[75] Nelle ultime linee del Libro VII su Lugano.

[76] Carteggio ms. nella Biblioteca Nazionale di Firenze.

[77] Lettera a G. P. Vieusseux (Parigi, settembre 1838).

[78] Carteggio di M. AMARI (Torino, Roux, 1896), v. I, p. 81.

[79] MIGNET, _Notices et Portraits historiques et littéraires_ (Paris,
Charpentier. 1854), Tome II, pag. 181.

[80] N. Tommaseo al Capponi: Carteggio inedito, (Bologna, 1911) pag. 98.

[81] Lettera di Nicola Fabrizi a Carlo Bellerio, 3 novembre 1881.
(Vedi: RAFFAELLO BARBIERA: _Passioni del Risorgimento_, Milano, Treves,
4.ª edizione, pag. 318).

[82] _Diario inedito del conte di Cavour_, pubblicato per cura di
Domenico Berti (Roma, Voghera, 1888), p. 309.

[83] Un volume. Paris, G. Baillière, 1873.

[84] A. CACCIANIGA, _Sotto i ligustri_ (Milano, Treves), e DOMENICO
GASPARI, _Vita di Terenzio Mamiani_ (Ancona, 1888).

[85] A. CACCIANIGA, _Sotto i ligustri_ (Milano, Treves).

[86] _Gavarni_, par E. FORGUES, pag. 22-23.

[87] M.me ANCELOT, _Un salon de Paris_ (Paris, Dentu, 1866).

[88] Fasc. del 15 dic. 1899.

[89] _Le Vicomte de Launay._ Lettres parisiennes par Madame EMILE DE
GIRARDIN (Paris, 1857, vol. III, p. 307).

[90] Pag. 32 della nuova edizione. Paris, 1880.

[91] _Les Lionnes de Paris_, par feu le Prince de *** (Paris, Amyot,
1843, II vol.).

[92] Paris, Aniéré ed.

[93] _Les salons d'autrefois_, souvenirs intimes, par M.me la Comtesse
DE BASSANVILLE (Paris, Aniéré), deuxième série, p. 144.

[94] Di Carlo Bellerio parlo distesamente nell'VIII capitolo del libro
_Figure e figurine del secolo XIX_ con notizie inedite d'Archivii
segreti di Stato (Milano, Treves), 7ª edizione.

[95] Carteggio del Vieusseux conservato nella R. Biblioteca Nazionale
di Firenze.

[96] Carteggio del Vieusseux conservato nella R. Biblioteca Nazionale
di Firenze.

[97] Ivi.

[98] Carteggio del Vieusseux conservato nella R. Biblioteca Nazionale
di Firenze.

[99] V. L. FERRARIO, _Gazzetta di Milano_, N. 59 e 68, anno 1845; e
CARLO MORBIO, _Francia e Italia_, Milano, 1873, p. 134-135.

[100] La lettera-circolare è conservata nel Museo del Risorgimento di
Milano (N. 1353).

[101] Numero del 2 aprile 1845.

[102] _Biblioteca Nazionale di Parigi_. Manoscritti N. 1301 (Collection
d'autographes Lefevre).

[103] Milano, 1868. (Questo rarissimo opuscolo si trova nella
Biblioteca Nazionale di Roma.)

[104] Milano, tip. Manini, 1869.

[105] _Immortali e dimenticati_, di RAFFAELLO BARBIERA (Milano
Cogliàti), 3ª edizione. Capitolo: “Un'amica del Parini„.

[106] V. alla pag. 12 del I volume degli _Scritti postumi_ di A.
MANZONI (Milano, 1900).

[107] Paris, Dentu, cap. XXIV.

[108] _Carlo Pepoli_, saggio storico di CESARE ALBICINI (Bologna,
1888), p. 86.

[109] _Archivii di Stato di Vienna_. V. A. SANDONÀ. (_Rivista
d'Italia_, Giugno 1909).

[110] Archivio Casati.

[111] BROFFERIO, _Storia del Parlamento Subalpino_ (Milano, Belzini,
1865), pag. 447-449.

[112] Nella stessa opera, p. 104.

[113] p. 455.

[114] Lettere di GINO CAPPONI e di altri a lui (Firenze, 1883), vol.
II, p. 358.

[115] LE COMTE DE HÜBNER, _Une année de ma vie_ (Paris, 1891), pag. 160.

[116] Milano, Fr. Lucca, 1848.

[117] Milano, Ricordi, 1848.

[118] _Mémoires, documents et écrits divers laissés par le prince de_
METTERNICH, publiés par son fils le _Prince Richard de Metternich_
(Paris, Plon, 1883), vol. VII, pag. 408.

[119] Opera citata, vol. VII, pag. 442.

[120] _Sull'indipendenza dell'Italia_, di CORMENIN, versione italiana
con note di _A. Bianchi-Giovini_ (Torino, Schiepatti, 1848).

[121] M.me ANCELOT, _Un salon de Paris_, p. 91.

[122] GUERRAZZI, _Lo Assedio di Roma_ (Milano, Politti, 1870), parte
III, p. 779.

[123] Vedi: _Autobiography of_ MARGARET FULLER-OSSOLI _with additional
Memoirs by_ I. F. CLARKE, R. W. EMERSON _and_ W. E. CHANNING (Boston,
1852). — V. _Margaret Fuller_ (_Marchesa Ossoli_), by JULIA WARD HOWE
(1883).

[124] V. GARIBALDI, _Memorie autobiografiche_ (Firenze, Barbèra). —
_Vita di G. Garibaldi_, di J. W. MARIO (Milano, Treves), cap XI, ecc.

[125] Carteggio della principessa Belgiojoso col Vieusseux (nella R.
Biblioteca Nazionale di Firenze).

[126] Carteggio della principessa Belgiojoso col Vieusseux (nella R.
Biblioteca Nazionale di Firenze).

[127] Carteggio citato.

[128] Favoritomi dall'amico Giannino Antona Traversi.

[129] Manoscritto del Museo del Risorgimento di Milano.

[130] “_Roba di Roma_„ di WILLIAM W. STORY (London, 1863): favoritami
dalla gentil contessa Evelina Martinengo, nata Carrington, scrittrice
anglo-italiana, che ritrasse ne' suoi libri inglesi e italiani tante
belle figure di patrioti nostri.

[131] V. RENÉ BITTARD DES PORTRE: _L'Expédition française de Rome sous
la deuxieme République, d'après des documents inédits_ (Paris, 1904).
(Apologia dei francesi papalini).

[132] _Asie Mineure et Syrie_, souvenirs de voyages par M.me la
PRINCESSE DE BELGIOJOSO (Paris, Lévy, 1858).

[133] Pag. 188.

[134] Carteggio inedito a P. Vieusseux nella Biblioteca Nazionale di
Firenze.

[135] Lettera favoritami dalla squisita cortesia della stessa marchesa
Luigia Visconti d'Aragona, che ringrazio.

[136] Pag. 409.

[137] Paris, Plon, 1893.

[138] Toulose, 1901.

[139] _Atti segreti_, busta CCIV.

[140] W. GRAHAM, _Fortnightly Review_ di Londra (agosto e ottobre
1894). — Lettere inedite d'un diplomatico, presso l'A.

[141] Vedi HEINRICH HEINE'S: _Familienleben_; pubbl. dal barone _Luigi
von Embden_, nipote del poeta (Amburgo, 1893).

[142] Balzac: _Correspondance_ (Paris, 1877) I vol.

[143] HENRY D'IDEVILLE, _Journal d'un diplomate en Italie_ (Paris,
Hachette, 1872), p. 29.

[144] RAFFAELLO BARBIERA, _Il salotto della contessa Maffei e Camillo
Cavour_.

[145] _Histoire de la Maison de Savoie_, par M.me la Princesse
CHRISTINE TRIVULCE DE BELGIOJOSO (Paris, 1860, Lévy).

[146] E. CAMERINI, _Donne illustri_ (Milano, Garbini), p. 220.

[147] _Campagne de l'Empereur Napoléon III en Italie_; rédigée au Dépôt
de la guerre (Paris, 1862). — DUC D'ALMAZAN, _La guerre d'Italie_,
campagne de 1859 (Paris, 1882). — EMILE OLLIVIER, _Napoléon III,
général en chef_ (“Revue des Deux Mondes„ 1899) — I. DE SAINT-ARMAND,
_La France et l'Italie_ (senza data). — _Magenta. Der Feldzug von 1859
bis zur ersten Entscheidung_, von v. CAEMMERER Generalleutnant z. D.
(Berlin, Mittler, 1902). — GIOVANNI GIACOBBE, _La battaglia di Magenta_
(da un manoscritto dell'Archivio municipale di Magenta). Milano,
1891. — CANTÙ, _Cronistoria_. — Archivii parrocchiali di San Marco
a Milano. — Qualche particolare mi venne favorito dal marchese Carlo
Ermes Visconti, che compiè il pio ufficio di seppellire gran parte dei
cadaveri sul campo.

[148] Milano, 10 settembre 1859, tip. Bernardoni, p. 23.

[149] Poesie scelte di ELISABETTA BARRETT-BROWNING, versione libera di
_Tullo Massarani_ (Milano, Treves, 1898), p. 305: _Una dama di corte_.

[150] HEINE, _Reisebilder_, traduzione italiana di _Antonino Cimino
Foti_ (Milano, 1894), parte II, cap. XXV, p. 98.

[151] Milano, Fr. Vallardi (1869).

[152] Milano, Fr. Vallardi (1868).

[153] Processi della _Giovine Italia_, negli Archivii segreti di Stato
a Milano (anno 1831, buste CVI, CVII, CXI, CXII, CXIII, CXX).

[154] Tutto ciò è desunto dalle lettere, ricche d'intimi particolari,
che la principessa inviava al dottor Màspero, e che il nipote di
questo, l'egregio dottor Maggione, mi affida.

[155] _Atti segreti_ della Presidenza del Regno Lombardo-Veneto, busta
CCXLIX.

[156] Capricciosi.

[157] Fegato.

[158] L'atto di morte, nei registri del municipio di Milano, contiene
qualche inesattezza. Esatta è, invece, la registrazione della
parrocchia di San Tommaso.





Nota del Trascrittore

Ortografia e punteggiatura originali sono state mantenute, correggendo
senza annotazione minimi errori tipografici.





End of Project Gutenberg's La Principessa Belgiojoso, by Raffaello Barbiera

*** END OF THIS PROJECT GUTENBERG EBOOK LA PRINCIPESSA BELGIOJOSO ***

***** This file should be named 59655-0.txt or 59655-0.zip *****
This and all associated files of various formats will be found in:
        http://www.gutenberg.org/5/9/6/5/59655/

Produced by Barbara Magni and the Online Distributed
Proofreading Team at http://www.pgdp.net (This file was
produced from images made available by the HathiTrust
Digital Library)


Updated editions will replace the previous one--the old editions will
be renamed.

Creating the works from print editions not protected by U.S. copyright
law means that no one owns a United States copyright in these works,
so the Foundation (and you!) can copy and distribute it in the United
States without permission and without paying copyright
royalties. Special rules, set forth in the General Terms of Use part
of this license, apply to copying and distributing Project
Gutenberg-tm electronic works to protect the PROJECT GUTENBERG-tm
concept and trademark. Project Gutenberg is a registered trademark,
and may not be used if you charge for the eBooks, unless you receive
specific permission. If you do not charge anything for copies of this
eBook, complying with the rules is very easy. You may use this eBook
for nearly any purpose such as creation of derivative works, reports,
performances and research. They may be modified and printed and given
away--you may do practically ANYTHING in the United States with eBooks
not protected by U.S. copyright law. Redistribution is subject to the
trademark license, especially commercial redistribution.

START: FULL LICENSE

THE FULL PROJECT GUTENBERG LICENSE
PLEASE READ THIS BEFORE YOU DISTRIBUTE OR USE THIS WORK

To protect the Project Gutenberg-tm mission of promoting the free
distribution of electronic works, by using or distributing this work
(or any other work associated in any way with the phrase "Project
Gutenberg"), you agree to comply with all the terms of the Full
Project Gutenberg-tm License available with this file or online at
www.gutenberg.org/license.

Section 1. General Terms of Use and Redistributing Project
Gutenberg-tm electronic works

1.A. By reading or using any part of this Project Gutenberg-tm
electronic work, you indicate that you have read, understand, agree to
and accept all the terms of this license and intellectual property
(trademark/copyright) agreement. If you do not agree to abide by all
the terms of this agreement, you must cease using and return or
destroy all copies of Project Gutenberg-tm electronic works in your
possession. If you paid a fee for obtaining a copy of or access to a
Project Gutenberg-tm electronic work and you do not agree to be bound
by the terms of this agreement, you may obtain a refund from the
person or entity to whom you paid the fee as set forth in paragraph
1.E.8.

1.B. "Project Gutenberg" is a registered trademark. It may only be
used on or associated in any way with an electronic work by people who
agree to be bound by the terms of this agreement. There are a few
things that you can do with most Project Gutenberg-tm electronic works
even without complying with the full terms of this agreement. See
paragraph 1.C below. There are a lot of things you can do with Project
Gutenberg-tm electronic works if you follow the terms of this
agreement and help preserve free future access to Project Gutenberg-tm
electronic works. See paragraph 1.E below.

1.C. The Project Gutenberg Literary Archive Foundation ("the
Foundation" or PGLAF), owns a compilation copyright in the collection
of Project Gutenberg-tm electronic works. Nearly all the individual
works in the collection are in the public domain in the United
States. If an individual work is unprotected by copyright law in the
United States and you are located in the United States, we do not
claim a right to prevent you from copying, distributing, performing,
displaying or creating derivative works based on the work as long as
all references to Project Gutenberg are removed. Of course, we hope
that you will support the Project Gutenberg-tm mission of promoting
free access to electronic works by freely sharing Project Gutenberg-tm
works in compliance with the terms of this agreement for keeping the
Project Gutenberg-tm name associated with the work. You can easily
comply with the terms of this agreement by keeping this work in the
same format with its attached full Project Gutenberg-tm License when
you share it without charge with others.

1.D. The copyright laws of the place where you are located also govern
what you can do with this work. Copyright laws in most countries are
in a constant state of change. If you are outside the United States,
check the laws of your country in addition to the terms of this
agreement before downloading, copying, displaying, performing,
distributing or creating derivative works based on this work or any
other Project Gutenberg-tm work. The Foundation makes no
representations concerning the copyright status of any work in any
country outside the United States.

1.E. Unless you have removed all references to Project Gutenberg:

1.E.1. The following sentence, with active links to, or other
immediate access to, the full Project Gutenberg-tm License must appear
prominently whenever any copy of a Project Gutenberg-tm work (any work
on which the phrase "Project Gutenberg" appears, or with which the
phrase "Project Gutenberg" is associated) is accessed, displayed,
performed, viewed, copied or distributed:

  This eBook is for the use of anyone anywhere in the United States and
  most other parts of the world at no cost and with almost no
  restrictions whatsoever. You may copy it, give it away or re-use it
  under the terms of the Project Gutenberg License included with this
  eBook or online at www.gutenberg.org. If you are not located in the
  United States, you'll have to check the laws of the country where you
  are located before using this ebook.

1.E.2. If an individual Project Gutenberg-tm electronic work is
derived from texts not protected by U.S. copyright law (does not
contain a notice indicating that it is posted with permission of the
copyright holder), the work can be copied and distributed to anyone in
the United States without paying any fees or charges. If you are
redistributing or providing access to a work with the phrase "Project
Gutenberg" associated with or appearing on the work, you must comply
either with the requirements of paragraphs 1.E.1 through 1.E.7 or
obtain permission for the use of the work and the Project Gutenberg-tm
trademark as set forth in paragraphs 1.E.8 or 1.E.9.

1.E.3. If an individual Project Gutenberg-tm electronic work is posted
with the permission of the copyright holder, your use and distribution
must comply with both paragraphs 1.E.1 through 1.E.7 and any
additional terms imposed by the copyright holder. Additional terms
will be linked to the Project Gutenberg-tm License for all works
posted with the permission of the copyright holder found at the
beginning of this work.

1.E.4. Do not unlink or detach or remove the full Project Gutenberg-tm
License terms from this work, or any files containing a part of this
work or any other work associated with Project Gutenberg-tm.

1.E.5. Do not copy, display, perform, distribute or redistribute this
electronic work, or any part of this electronic work, without
prominently displaying the sentence set forth in paragraph 1.E.1 with
active links or immediate access to the full terms of the Project
Gutenberg-tm License.

1.E.6. You may convert to and distribute this work in any binary,
compressed, marked up, nonproprietary or proprietary form, including
any word processing or hypertext form. However, if you provide access
to or distribute copies of a Project Gutenberg-tm work in a format
other than "Plain Vanilla ASCII" or other format used in the official
version posted on the official Project Gutenberg-tm web site
(www.gutenberg.org), you must, at no additional cost, fee or expense
to the user, provide a copy, a means of exporting a copy, or a means
of obtaining a copy upon request, of the work in its original "Plain
Vanilla ASCII" or other form. Any alternate format must include the
full Project Gutenberg-tm License as specified in paragraph 1.E.1.

1.E.7. Do not charge a fee for access to, viewing, displaying,
performing, copying or distributing any Project Gutenberg-tm works
unless you comply with paragraph 1.E.8 or 1.E.9.

1.E.8. You may charge a reasonable fee for copies of or providing
access to or distributing Project Gutenberg-tm electronic works
provided that

* You pay a royalty fee of 20% of the gross profits you derive from
  the use of Project Gutenberg-tm works calculated using the method
  you already use to calculate your applicable taxes. The fee is owed
  to the owner of the Project Gutenberg-tm trademark, but he has
  agreed to donate royalties under this paragraph to the Project
  Gutenberg Literary Archive Foundation. Royalty payments must be paid
  within 60 days following each date on which you prepare (or are
  legally required to prepare) your periodic tax returns. Royalty
  payments should be clearly marked as such and sent to the Project
  Gutenberg Literary Archive Foundation at the address specified in
  Section 4, "Information about donations to the Project Gutenberg
  Literary Archive Foundation."

* You provide a full refund of any money paid by a user who notifies
  you in writing (or by e-mail) within 30 days of receipt that s/he
  does not agree to the terms of the full Project Gutenberg-tm
  License. You must require such a user to return or destroy all
  copies of the works possessed in a physical medium and discontinue
  all use of and all access to other copies of Project Gutenberg-tm
  works.

* You provide, in accordance with paragraph 1.F.3, a full refund of
  any money paid for a work or a replacement copy, if a defect in the
  electronic work is discovered and reported to you within 90 days of
  receipt of the work.

* You comply with all other terms of this agreement for free
  distribution of Project Gutenberg-tm works.

1.E.9. If you wish to charge a fee or distribute a Project
Gutenberg-tm electronic work or group of works on different terms than
are set forth in this agreement, you must obtain permission in writing
from both the Project Gutenberg Literary Archive Foundation and The
Project Gutenberg Trademark LLC, the owner of the Project Gutenberg-tm
trademark. Contact the Foundation as set forth in Section 3 below.

1.F.

1.F.1. Project Gutenberg volunteers and employees expend considerable
effort to identify, do copyright research on, transcribe and proofread
works not protected by U.S. copyright law in creating the Project
Gutenberg-tm collection. Despite these efforts, Project Gutenberg-tm
electronic works, and the medium on which they may be stored, may
contain "Defects," such as, but not limited to, incomplete, inaccurate
or corrupt data, transcription errors, a copyright or other
intellectual property infringement, a defective or damaged disk or
other medium, a computer virus, or computer codes that damage or
cannot be read by your equipment.

1.F.2. LIMITED WARRANTY, DISCLAIMER OF DAMAGES - Except for the "Right
of Replacement or Refund" described in paragraph 1.F.3, the Project
Gutenberg Literary Archive Foundation, the owner of the Project
Gutenberg-tm trademark, and any other party distributing a Project
Gutenberg-tm electronic work under this agreement, disclaim all
liability to you for damages, costs and expenses, including legal
fees. YOU AGREE THAT YOU HAVE NO REMEDIES FOR NEGLIGENCE, STRICT
LIABILITY, BREACH OF WARRANTY OR BREACH OF CONTRACT EXCEPT THOSE
PROVIDED IN PARAGRAPH 1.F.3. YOU AGREE THAT THE FOUNDATION, THE
TRADEMARK OWNER, AND ANY DISTRIBUTOR UNDER THIS AGREEMENT WILL NOT BE
LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR
INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH
DAMAGE.

1.F.3. LIMITED RIGHT OF REPLACEMENT OR REFUND - If you discover a
defect in this electronic work within 90 days of receiving it, you can
receive a refund of the money (if any) you paid for it by sending a
written explanation to the person you received the work from. If you
received the work on a physical medium, you must return the medium
with your written explanation. The person or entity that provided you
with the defective work may elect to provide a replacement copy in
lieu of a refund. If you received the work electronically, the person
or entity providing it to you may choose to give you a second
opportunity to receive the work electronically in lieu of a refund. If
the second copy is also defective, you may demand a refund in writing
without further opportunities to fix the problem.

1.F.4. Except for the limited right of replacement or refund set forth
in paragraph 1.F.3, this work is provided to you 'AS-IS', WITH NO
OTHER WARRANTIES OF ANY KIND, EXPRESS OR IMPLIED, INCLUDING BUT NOT
LIMITED TO WARRANTIES OF MERCHANTABILITY OR FITNESS FOR ANY PURPOSE.

1.F.5. Some states do not allow disclaimers of certain implied
warranties or the exclusion or limitation of certain types of
damages. If any disclaimer or limitation set forth in this agreement
violates the law of the state applicable to this agreement, the
agreement shall be interpreted to make the maximum disclaimer or
limitation permitted by the applicable state law. The invalidity or
unenforceability of any provision of this agreement shall not void the
remaining provisions.

1.F.6. INDEMNITY - You agree to indemnify and hold the Foundation, the
trademark owner, any agent or employee of the Foundation, anyone
providing copies of Project Gutenberg-tm electronic works in
accordance with this agreement, and any volunteers associated with the
production, promotion and distribution of Project Gutenberg-tm
electronic works, harmless from all liability, costs and expenses,
including legal fees, that arise directly or indirectly from any of
the following which you do or cause to occur: (a) distribution of this
or any Project Gutenberg-tm work, (b) alteration, modification, or
additions or deletions to any Project Gutenberg-tm work, and (c) any
Defect you cause.

Section 2. Information about the Mission of Project Gutenberg-tm

Project Gutenberg-tm is synonymous with the free distribution of
electronic works in formats readable by the widest variety of
computers including obsolete, old, middle-aged and new computers. It
exists because of the efforts of hundreds of volunteers and donations
from people in all walks of life.

Volunteers and financial support to provide volunteers with the
assistance they need are critical to reaching Project Gutenberg-tm's
goals and ensuring that the Project Gutenberg-tm collection will
remain freely available for generations to come. In 2001, the Project
Gutenberg Literary Archive Foundation was created to provide a secure
and permanent future for Project Gutenberg-tm and future
generations. To learn more about the Project Gutenberg Literary
Archive Foundation and how your efforts and donations can help, see
Sections 3 and 4 and the Foundation information page at
www.gutenberg.org Section 3. Information about the Project Gutenberg
Literary Archive Foundation

The Project Gutenberg Literary Archive Foundation is a non profit
501(c)(3) educational corporation organized under the laws of the
state of Mississippi and granted tax exempt status by the Internal
Revenue Service. The Foundation's EIN or federal tax identification
number is 64-6221541. Contributions to the Project Gutenberg Literary
Archive Foundation are tax deductible to the full extent permitted by
U.S. federal laws and your state's laws.

The Foundation's principal office is in Fairbanks, Alaska, with the
mailing address: PO Box 750175, Fairbanks, AK 99775, but its
volunteers and employees are scattered throughout numerous
locations. Its business office is located at 809 North 1500 West, Salt
Lake City, UT 84116, (801) 596-1887. Email contact links and up to
date contact information can be found at the Foundation's web site and
official page at www.gutenberg.org/contact

For additional contact information:

    Dr. Gregory B. Newby
    Chief Executive and Director
    gbnewby@pglaf.org

Section 4. Information about Donations to the Project Gutenberg
Literary Archive Foundation

Project Gutenberg-tm depends upon and cannot survive without wide
spread public support and donations to carry out its mission of
increasing the number of public domain and licensed works that can be
freely distributed in machine readable form accessible by the widest
array of equipment including outdated equipment. Many small donations
($1 to $5,000) are particularly important to maintaining tax exempt
status with the IRS.

The Foundation is committed to complying with the laws regulating
charities and charitable donations in all 50 states of the United
States. Compliance requirements are not uniform and it takes a
considerable effort, much paperwork and many fees to meet and keep up
with these requirements. We do not solicit donations in locations
where we have not received written confirmation of compliance. To SEND
DONATIONS or determine the status of compliance for any particular
state visit www.gutenberg.org/donate

While we cannot and do not solicit contributions from states where we
have not met the solicitation requirements, we know of no prohibition
against accepting unsolicited donations from donors in such states who
approach us with offers to donate.

International donations are gratefully accepted, but we cannot make
any statements concerning tax treatment of donations received from
outside the United States. U.S. laws alone swamp our small staff.

Please check the Project Gutenberg Web pages for current donation
methods and addresses. Donations are accepted in a number of other
ways including checks, online payments and credit card donations. To
donate, please visit: www.gutenberg.org/donate

Section 5. General Information About Project Gutenberg-tm electronic works.

Professor Michael S. Hart was the originator of the Project
Gutenberg-tm concept of a library of electronic works that could be
freely shared with anyone. For forty years, he produced and
distributed Project Gutenberg-tm eBooks with only a loose network of
volunteer support.

Project Gutenberg-tm eBooks are often created from several printed
editions, all of which are confirmed as not protected by copyright in
the U.S. unless a copyright notice is included. Thus, we do not
necessarily keep eBooks in compliance with any particular paper
edition.

Most people start at our Web site which has the main PG search
facility: www.gutenberg.org

This Web site includes information about Project Gutenberg-tm,
including how to make donations to the Project Gutenberg Literary
Archive Foundation, how to help produce our new eBooks, and how to
subscribe to our email newsletter to hear about new eBooks.

